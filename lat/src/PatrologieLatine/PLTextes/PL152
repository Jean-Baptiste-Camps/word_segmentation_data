
PATROLOGIAE TOMUS CLII.

S. BRUNO CARTHUSIENSIUM INSTITUTOR.

TOMUS PRIMUS.


EXCUDEBATUR ET VENIT APUD J.-P. MIGNE EDITOREM, IN VIA DICTA D'AMBOISE, PROPE PORTAM LUTETIAE PARISIORUM VULGO D'ENFER NOMINATAM, SEU PETIT-MONTROUGE. 1853


Volume front matter




Series title page


PATROLOGIAE CURSUS COMPLETUS

SIVE BIBLIOTHECA UNIVERSALIS, INTEGRA, UNIFORMIS, COMMODA, OECONOMICA, OMNIUM SS. PATRUM, DOCTORUM SCRIPTORUMQUE ECCLESIASTICORUM QUI AB AEVO APOSTOLICO AD INNOCENTII III TEMPORA FLORUERUNT; RECUSIO CHRONOLOGICA OMNIUM QUAE EXSTITERE MONUMENTORUM CATHOLICAE TRADITIONIS PER DUODECIM PRIORA ECCLESIAE SAECULA, JUXTA EDITIONES ACCURATISSIMAS, INTER SE CUMQUE NONNULLIS CODICIBUS MANUSCRIPTIS COLLATAS, PERQUAM DILIGENTER CASTIGATA; DISSERTATIONIBUS, COMMENTARIIS LECTIONIBUSQUE VARIANTIBUS CONTINENTER ILLUSTRATA; OMNIBUS OPERIBUS POST AMPLISSIMAS EDITIONES QUAE TRIBUS NOVISSIMIS SAECULIS DEBENTUR ABSOLUTAS DETECTIS, AUCTA; INDICIBUS PARTICULARIBUS ANALYTICIS, SINGULOS SIVE TOMOS, SIVE AUCTORES ALICUJUS MOMENTI SUBSEQUENTIBUS, DONATA; CAPITULIS INTRA IPSUM TEXTUM RITE DISPOSITIS, NECNON ET TITULIS SINGULARUM PAGINARUM MARGINEM SUPERIOREM DISTINGUENTIBUS SUBJECTAMQUE MATERIAM SIGNIFICANTIBUS, ADORNATA; OPERIBUS CUM DUBIIS TUM APOCRYPHIS, ALIQUA VERO AUCTORITATE IN ORDINE AD TRADITIONEM ECCLESIASTICAM POLLENTIBUS, AMPLIFICATA; DUOBUS INDICIBUS GENERALIBUS LOCUPLETATA: ALTERO SCILICET RERUM, QUO CONSULTO, QUIDQUID UNUSQUISQUE PATRUM IN QUODLIBET THEMA SCRIPSERIT UNO INTUITU CONSPICIATUR; ALTERO SCRIPTURAE SACRAE, EX QUO LECTORI COMPERIRE SIT OBVIUM QUINAM PATRES ET IN QUIBUS OPERUM SUORUM LOCIS SINGULOS SINGULORUM LIBRORUM SCRIPTURAE TEXTUS COMMENTATI SINT. EDITIO ACCURATISSIMA, CAETERISQUE OMNIBUS FACILE ANTEPONENDA, SI PERPENDANTUR: CHARACTERUM NITIDITAS CHARTAE QUALITAS, INTEGRITAS TEXTUS, PERFECTIO CORRECTIONIS, OPERUM RECUSORUM TUM VARIETAS TUM NUMERUS, FORMA VOLUMINUM PERQUAM COMMODA SIBIQUE IN TOTO OPERIS DECURSU CONSTANTER SIMILIS, PRETII EXIGUITAS, PRAESERTIMQUE ISTA COLLECTIO, UNA, METHODICA ET CHRONOLOGICA, SEXCENTORUM FRAGMENTORUM OPUSCULORUMQUE HACTENUS HIC ILLIC SPARSORUM, PRIMUM AUTEM IN NOSTRA BIBLIOTHECA, EX OPERIBUS AD OMNES AETATES, LOCOS, LINGUAS FORMASQUE PERTINENTIBUS, COADUNATORUM.

SERIES SECUNDA,

IN QUA PRODEUNT PATRES, DOCTORES SCRIPTORESQUE ECCLESIAE LATINAE A GREGORIO MAGNO AD INNOCENTIUM III. Accurante J.-P. Migne, BIBLIOTHECAE CLERI UNIVERSAE, SIVE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE. PATROLOGIA BINA EDITIONE TYPIS MANDATA EST, ALIA NEMPE LATINA, ALIA GRAECO-LATINA.---VENEUNT MILLE FRANCIS DUCENTA VOLUMINA EDITIONIS LATINAE; OCTINGENTIS ET MILLE TRECENTA GRAECO-LATINAE.---MERE LATINA UNIVERSOS AUCTORES TUM OCCIDENTALES, TUM ORIENTALES EQUIDEM AMPLECTITUR; HI AUTEM, IN EA, SOLA VERSIONE LATINA DONANTUR

PATROLOGIAE TOMUS CLII.


S. BRUNO CARTHUSIENSIUM INSTITUTOR.



TOMUS PRIMUS.


EXCUDEBATUR ET VENIT APUD J.-P. MIGNE EDITOREM, IN VIA DICTA D'AMBOISE, PROPE PORTAM LUTETIAE PARISIORUM VULGO D'ENFER NOMINATAM, SEU PETIT-MONTROUGE. 1853


Volume title page
SAECULUM XII

S. BRUNONIS

CARTHUSIANORUM INSTITUTORIS NECNON EJUSDEM SAECULI PRAECIPUORUM CARTHUSIENSIUM PATRUM

OPERA OMNIA

EX VARIIS ET MELIORIS NOTAE EDITIONIBUS NUNC PRIMUM IN UNUM COLLECTA. ACCURANTE J.-P. MIGNE, BIBLIOTHECAE CLERI UNIVERSAE, SIVE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE.

TOMUS PRIMUS.
VENEUNT 2 VOLUMINA 14 FRANCIS GALLICIS

EXCUDEBATUR ET VENIT APUD J.-P. MIGNE EDITOREM, IN VIA DICTA D'AMBOISE PROPE PORTAM LUTETIAE PARISIORUM VULGO D'ENFER NOMINATAM, SEU PETIT MONTROUGE. 1853


ELENCHUS AUCTORUM ET OPERUM QUI IN HOC TOMO CLII CONTINENTUR.


SANCTUS BRUNO CARTHUSIENSIUM INSTITUTOR.
Acta S. Brunonis. 	Col. 9
Commentarium in Psalmos. 	637





Main volume text




SANCTUS BRUNO ORDINIS CARTHUSIANORUM INSTITUTOR.



SANCTI BRUNONIS ACTA (Acta SS. Bolland. Octobr. t. III, die 6.)




[Col. 0009]
COMMENTARIUS PRAEVIUS.



§ I. Quae Vitae seu Acta edenda sint: diversa, e quibus haec aut confecta fuere, aut illustrabuntur, seu subsidia seu documenta, horumque unum ad Actorum calcem etiam edendum.
[Col. 0009A]

Etsi ante saeculi sexti decimi initium nullus plane omnem Vitae S. Brunonis, anno ex dicendis 1101 defuncti, seriem, moresque et gesta ex instituto litteris consignarit, non defuerunt tamen e celeberrimo, quem sanctissimus hic patriarcha instituit, Ordine viri, doctrina juxta ac pietate spectabiles, qui multo etiam citius, quae de Carthusiae principis aliarumve nonnullarum initiis ac fundatoribus comperta habebant, diligentissime in chartas, si non in vulgus (neque enim id forte summa eorum sivisset modestia) publice edendas, certe cum futuris deinceps [Col. 0009B] instituti sui sectatoribus privatim intra domuum secessus in exemplum communicandas, conjecerint, in iisque summa saltem vitae, a sancto Fundatore suo actae, capita delibarint. Quam id veritati consonet, argumento est Brevis apud Marteneum Veterum Scriptorum tomo VI inserta ordinis Carthusiensis Historia, in cujus Prologo haec leguntur: »Licet quinque primi Priores (Majoris Carthusiae) hic inferius descripti in pluribus Chronicis reperiantur, tamen successores eorum, nescio qua de causa, taliter sunt oblivioni traditi, quod nulla penitus ex eis memoria per aliquam scripturam habeatur.«

2. Cum enim, qui haec memorat, auctor anonymus sub saeculi quinti decimi initium, uti num. 17 [Col. 0009C] docebo, scripserit, Chronica sane, quorum mentionem verbis recitatis facit, diu ante saeculum sextum decimum fuerint elucubrata: ad haec eadem, quoniam haud dubie de quinque primorum Carthusiae priorum gestis utcumque tractarint, summa saltem rerum, ad Brunonem spectantium, capita delibasse, indubitatum apparet, uti etiam a Carthusianis scripta fuisse, maxime, cum in solis fere Carthusianorum domibus fuerint inventa, diuque in hisce omnino fere inedita latuerint. Porro e Chronicis hujusmodi, quae hoc nomine idcirco, quod res per tempora sua [Col. 0010A] digestas exhibeant, vocari non immerito potuere, aliterque nihilominus nuncupata etiam reperiuntur, duo potissimum ad cognitionem meam pervenere, contractius unum, prolixius aliud. De amborum, utpote in quibus non pauca, quae de S. Brunone narrantur, fundamentum habent, aetate auctoritateque juverit lectorem edocuisse ab ipso statim initio hujus Commentarii, in quo Sancti ejusdem gesta omnia discutienda, illustrandaque sunt.

3. A Chronico contractiori incipio. Labbeus Bibliothecae Novae librorum mss. tom. I, pag. 638 et binis seqq. inter Opuscula Historica e codice ms. S. Remigii Remensis recenset quinque elogia diversa, quorum primo res praecipuae a S. Brunone gestae, reliquis vero, quae ad quatuor ejus proximos in [Col. 0010B] Carthusiae majoris prioratu successores pertinent, summatim continentur. Elogiis in capite praefigitur hic titulus: »De institutionibus ordinis Carthusiensis:« verum cum in librorum Syllabo, quem praefatus librorum mss. tomus praefert, post haec verba, »De Institutionibus ordinis Carthusiensis,« statim ponatur, »sive de S. Brunone, de Landuino, de Petro Francisco, de Joanne Tusco, ac Guigone a sancto Romano, primis Carthusiae prioribus,« nescio, an pro »institutionibus« legendum potius non sit »institutoribus.« Verum sitne ita, an secus, parum refert, ac proin, breviter hoc notato, ad rem ipsam redeamus, nuncque in tempus, quo dicta elogia scripta sint, inquiramus. Launoius Dissertatione de vera causa secessus S. Brunonis in eremum [Col. 0010C] cap. 1, § V illud ipsum etiam S. Brunonis elogium, quod Labbeus loco mox cit. exhibet, e ms. statutorum et consuetudinum, a Guigone, quinto Carthusiae Majoris priore, scriptarum, ordinis Carthusiensis codice in medium adducit, aitque, hunc, in quo pariter, quae loco cit. apud Labbeum, proximorum quatuor sancti nostri in Carthusiae Prioratu successorum elogia exstant, Parisiis apud Carthusienses asservari.

4. Hinc porro auctor Carthusiensis anonymus, qui Annalium ordinis sui librum quartum, luce [Col. 0011A] publica hactenus, licet excusum non donatum, mecumque nihilominus a Patribus Carthusianis pro summa eorum humanitate communicatum, elucubravit, num. 101 conjicit, codicem illum, quem Carthusia Parisiensis asservat, scriptum fuisse tantum post annum 1257, circa quem Carthusia haec primum fuit fundata, necdumque Statuta Rifferii, quae antiqua vocantur, fuerant praescripta. Verum mox affirmat, et merito quidem, quae in eodem codice de S. Brunone tribusque primis post hunc Carthusiae prioribus reperiuntur, litteris mandata fuisse tempore Guigonis, quinti Carthusiae prioris, idque constare ex alio ordinis Carthusiensis earumdem consuetudinum codice ms., a venerando Carthusiae Montis-Dei Patre priore ad eum in Carthusiam [Col. 0011B] transmisso, qui, quae in codice Parisiensi de Sancto nostro proximisque ejus quatuor in Carthusiae Majoris prioratu successoribus elogia occurrunt, pariter complectitur, eorumque omnium, qui in ordine nunc reperiantur, antiquissimus est, utpote in Majori Carthusia exscriptus, atque in domum Montis-Dei a Gaufredo, ejusdem proto-priore, anno, quo fundata haec fuit, Christi 1136 transportatus, uti liquet ex ipso illo codice, ad cujus calcem haec leguntur: »Ex eremo Carthusiae olim, modo eremi de Monte-Dei ab anno MCXXXVI.« Et inferius: »Gaufredus, Prior de Monte-Dei habuit ex dono domni Guigonis.«

5. Ita fere quantum ad substantiam laudatus annalista Carthusiensis anonymus, qui praeterea, S. [Col. 0011C] Brunonis elogium, in codice suo antiquissimo descriptum, elogioque, quod Labbeus loco supra cit. exhibet, apprime, uti ex ejusdem scriptoris dictis eruitur, consonum, cum ejusdem sancti elogio, quod Launoius e codice Parisiensi excerpsit, unum esse, paucis additis, atque idem, affirmat, trium dein aliorum priorum, Landuini nimirum, Petri Franci seu Francisci, et Joannis Tusci, qui proxime post S. Brunonem Carthusiam rexerunt, elogia integra, quae et ipsa cum eorumdem elogiis, apud Labbeum loco supra cit. exstantibus, adamussim congruunt, e codice suo antiquissimo transcribit, ac mox, ne quis hujus, quod elogium, Guigoni adornatum, adnotato etiam hujus obitu, qui anno 1137 contigit, pariter contineat, antiquitatem supra adstructam [Col. 0011D] forsan neget, ita prosequitur: »Haec ibi de quatuor primis Carthusiae prioribus, statimque in eodem folio (verso scilicet) sub finem alterius (secundae nimirum) paginae eodem charactere, quo totus codex exaratus est, nulloque interjecto linearum spatio, sequebatur indiculus capitulorum consuetudinum Guigonis, qui in tribus paginis sequentibus continuatus fuerat

6. »Sed postea priores lineae hujus indiculi, quae residuum alterius paginae primi folii immediate, ut mox diximus, post breve elogium Joannis Tusci (quarti Carthusiae Majoris prioris) complebant, a recentiori manu, quae nihilominus videtur vetustissima, obliteratae (id est expunctae) fuerunt, et [Col. 0012A] earum loco initium Breviarii Vitae Guigonis superscriptum, quae Vita eadem recenti manu continuata fuit in altero folio dimidiato, quod facile deprehenditur praecedenti folio, in quo sunt elogia praefaturum quatuor priorum,« alterique sequenti, in quo praedictus capitulorum indiculus continuatus fuerat, »intersertum fuisse. Unde patet, dictum Guigonis elogium post illius mortem in praefatum codicem fuisse interjectum« seu illatum. Hactenus, si pauca exceperis, quae, aliis characteribus adhibitis, claritatis causa adjeci, laudatus Ordinis Carthusiani annalista anonymus. Ex his porro, aliisque supra in medium adductis est consequens, et saepius jam memoratum, etsi etiam Guigonis quinti Carthusiae Prioris elogium contineat, Montis Dei codicem, et [Col. 0012B] quatuor primorum Carthusiae priorum elogia, quae hic Labbeusque loco supra cit. suppeditat, ipsomet Guigone in vivis adhuc superstite, seu ante annum 1138, quo hic vivere jam desierat, fuisse conscripta. Jam vero, cum res ita sit, summam sane haec, quorum complexum ego deinceps annalistae Carthusiani anonymi plus semel jam laudati exemplo »quatuor primorum Carthusiae priorum Chronicon« appellabo, simplicique Chronici nomine jam supra distinxi, fidem apud omnes merentur, utpote in litteras conjecta ab auctore, etsi non certo noto, rebus tamen, quae in iis narrantur, synchrono ac verosimiliter ipsomet Guigone, primaevarum Carthusiae Consuetudinum, quibus eadem praefiguntur, scriptore, qui equidem, si quae de quatuor primis Carthusiae [Col. 0012C] Prioribus ac nominatim S. Brunone in Chronico illo referuntur, non scripserit, verosimillime saltem viderit ac approbarit.

7. Quapropter ut in ipso statim Commentarii hujus limine quoddam Vitae Sancti nostri compendium, cui tuto fidi queat, studioso lectori exhibeam, S. Brunonis elogium, Chronico illi inclusum, eaque, quae in hoc de illo narrantur, complectens, huc modo transcribo, quale apud Labbeum loco saepissime jam cit. exstat. Sic habet: »Magister Bruno, natione Teutonicus ex praeclara urbe Colonia, parentibus non obscuris [al. additur natus], litteris tam saecularibus quam divinis valde munitus, ecclesiae Remensis, quae nulli inter Gallicanas secunda est, canonicus et scholarum magister, relicto saeculo, [Col. 0012D] eremum Carthusiae fundavit, et rexit sex annis. Qui, cogente papa Urbano, cujus quondam praeceptor fuerat, Romanam perrexit ad curiam, eumdem Papam solatio et consilio in Ecclesiasticis negotiis juvaturus. Sed cum tumultus et mores curiae ferre non posset, relictae solitudinis et quietis amore flagrans, relicta curia, contempto etiam archiepiscopatu Rhegiensis ecclesiae, ad quem, ipso Papa volente, electus fuerat, in Calabriae eremum, cui Turris nomen est, successit [al. melius, secessit], ibique, laicis et clericis quamplurimis adunatis, solitariae vitae propositum, quandiu vixit, exercuit. Ibique defunctus humatus est post egressum Carthusiae undecimo plus minus anno.«

[Col. 0013A] 8. Elogium hoc in Commentarii hujus decursu usui non raro erit; notandum autem de caetero est, quatuor ultimas ejus voces, etsi in Carthusiae Parisiensis codice, e quo illud Launoius in Dissertationem suam supra laudatam intulit, non inveniantur, retinendas tamen esse, cum et a Labbeo in codice Remensi S. Remigii, et ab Annalium Carthusiensium libri quarti hactenus non vulgati auctore anonymo, tum in jam supra memorato codice, reliquis omnibus antiquiore, tum etiam in aliis, uti is ipsemet testatur, fuerint repertae, exigique ad sensus complementum videantur. Ad alterum e duobus Chronicis, quod plura adhuc de S. Brunone suppeditat, quodque quale sit, et quando scriptum, hic etiam discutiendum, jam progredior. Aliud hoc non [Col. 0013B] est, quam Carthusiani opus seu tractatus, de quo in sua de Carthusianorum initiis Dissertatione num. 57 et aliis pluribus Joannes Columbi, Societatis nostrae sacerdos, fuse disserit, recte ibidem num. 61 probans, Tractatum illum concinnatum non fuisse a Guillelmo de Elbura seu de Yporegia, aut, si mavis, ab auctore tractatus de Origine et veritate perfectae religionis, sive is revera, ut Columbi putavit, Guillelmus de Elbura sit, sive Boso, decimus septimus Carthusiae Majoris prior, ut pluries jam laudatus annalista anonymus, qui Carthusiensium Annalium librum quartum hactenus non vulgatum scripsit, num. 55 contendit, seque postea probaturum promittit.

[Col. 0013C] 9. Quis interim fuerit, aut quod nomen habuerit alter ille Carthusianus, qui tractatum seu Chronicon, a Columbio memoratum, contexuit, nulla ratione comperire quivi, nullumque is operi titulum praefixit; unde factum, ut id ab aliis quidem »Chronica de exordio Ordinis Carthusiensis,« ab aliis vero »Tractatus de narratione historiae inchoationis et promotionis Ordinis Carthusiensis« fuerit vocatum. Et apte quidem tam hoc, quam illo titulo potuit insigniri; etenim, ut laudatus Columbi (neque enim opus illud integrum ad manum habeo) num. 49 de Carthusianorum initiis docet, in duas partes diversas est divisum, quarum altera complectitur Ordinis Carthusiensis inchoationem, altera S. Brunonem proximosque ab eo quatuor Carthusiae Majoris [Col. 0013D] Priores, suo quosque Ordine positos, elogiisque praeterea etiam ornatos, uti, quantum ad hoc postremum, intelligo ex litteris, Colonia Agrippina ad me datis ab Augustino Aldenbruck, Societatis nostrae sacerdote, cum idem opus, apud Carthusianos ibidem exstans, rogatu meo hic fuisset scrutatus. Ego id a parte praecipua, quae quinque primos Carthusiae Priores, servato, quo Carthusiam rexere, temporis ordine, exhibet, »Primorum quinque Magnae Carthusiae Priorum Chronicon« deinceps appellabo, quemadmodum etiam ante me jam factum video in ms. quae penes me est, de S. Brunone Diatriba Chronologico-diplomatica, quam F. Michael Morckens, Ordinis Carthusiensis Coloniae Agrippinae [Col. 0014A] alumnus, concinnavit, atque ad decessores meos anno 1727 transmisit.

10. Vir hic religiosus, scientia non minus, ut vel solum hoc opus abunde probat, quam pietate insignis, integrum in id intulit S. Brunonis elogium, descriptum e praefato, uti id vocat aliique nihilominus aliter, ut jam docui, appellant, primorum quinque Magnae Carthusiae Priorum Chronico, seu antiquissimo hujus exemplari, ante annos, uti ex characteribus autumat, facile quadringentos exarato, quod in Carthusianorum Coloniensium bibliotheca asservatur, huic olim a Petro Rinckio, insigni Carthusiae Coloniensis benefactore, donatum, integrumque ac sincerum ex collatione cum antiquissimo Carthusiae Majoris exemplari deprehensum. Illud [Col. 0014B] ego Sancti nostri elogium, Vitae antiquioris titulo insignitum, numerisque pro more nostro distinctum, additis etiam, ubi congruum fuerit, ad calcem Annotationibus, Commentario huic subjuncturus idcirco sum, quod scriptum aliud antiquius, in quo plura de Brunone recenseantur, non invenerim. Et lector quidem, quam multa de sancto Ordinis Carthusiensis Institutore dictum elogium suppeditet, facile id evolvendo deprehendet; quam vero idem antiquum sit, patescet ex iis, quae de Chronici, ex quo desumptum est, antiquitate jam dicam.

11. Hoc jam inde ab anno circiter 1151 seu sub Basilio, qui Carthusiae ab hoc anno ad annum 1173 praefuit, scriptum esse, Joannes Columbi, pluries [Col. 0014C] jam laudatus, in sua de Carthusianorum initiis Dissertatione num. 57 et tribus seqq. contendit. Hanc autem suam opinionem probare nititur ex eo, quod auctor Chronici anonymus, postquam praefatus est, sese »De antiquis sapientibus et sanctis fundatoribus, ac promotoribus Ordinis Carthusiensis« tractaturum, solos in hisce Brunonem, Landuinum, Petrum, Joannem et Guigonem reponat, Antelmumque septimum et Basilium octavum Carthusiae Priorem, qui tamen, ut dilucide ostendit, antiquis Ordinis Carthusiensis fundatoribus ac promotoribus accensendi merito sunt, silentio praetereat. Unde, cum fieri id abs illo existimet, quod hi, cum scriberet, antiqui non essent, scripsisse eum jam inde ab anno [Col. 0014D] circiter 1151 seu sub Basilio, octavo Carthusiae Priore, concludit. Verum quid si auctor Chronici anonymus, cum jam Brunonem aliosque quatuor mox nominatos recensuisset, quo minus Antelmum pariter ac Basilium recenseret vel morte vel aliis gravibus intervenientibus causis fuerit impeditus? Quid si antiquarum seu primaevarum Consuetudinum, a Guigone scriptarum, liber (hunc enim is scriptor anonymus sub finem Vitae S. Brunonis edendae pro emortuali hujus anno figendo laudat) ad modum Codicis Montis Dei antiquissimi, aliorumque plurium, qui num. 4 et 5 memorati sunt, easdemque Guigonis Consuetudines continent, solos quinque primos Carthusiae priores in capite praetulerit, [Col. 0015A] hosque proinde solos ille in antiquis Ordinis Carthusiensis fundatoribus ac promotoribus habuerit, aut certe Antelmum et Basilium, quod nec ibidem memoratos invenerit, nec aliunde forte sat cognitos habuerit, silentio praetereundos duxerit?

12. Ut ut sit, Chronicon, de quo hic, serius, quam anno circiter 1151, scriptum esse, mihi sane verosimillimum, ne dicam indubitatum, apparet. Etenim ejus auctor in Sancti nostri elogio seu Vita antiquiori num. 2 »Universitatis« nomine insignit academiam Parisiensem, quae, etsi jam ab anno circiter 1151 societatem quamdam constituere inceperit, magistris, omni scientiarum genere instructis, ingentique ad horum lectiones confluentium discipulorum [Col. 0015B] multitudine floreret, »Universitatis« tamen nomine, quidquid contra in Universitatis Parisiensis Historia Bulaeus arguat, ante inchoatum saeculum decimum tertium condecorata non fuit, uti Historiae litterariae Franciae Scriptores tom. IX, pag. 80 docent, atque apud omnes prope eruditos modo in confesso est. Ad haec idem auctor, Carthusiae Majoris, ut jam dixi, alumnus, in Vita Sancti edenda num. 20 meminit Chartularii, quod, cum scriberet, in Carthusia Majori exstiterit, quam jam inde ab anno circiter 1151 tot instrumentis, quot ad Chartularium conficiendum suffecissent, instructam fuisse, parum credibile apparet.

13. Et vero, cum Carthusiae, Carthusiae principi vicinae, quales sunt domus Portarum, Majoraevi, [Col. 0015C] Durbonis, Allionis et Vallis S. Hugonis, paulo ante annum 1250, uti ms. de Vita S. Brunonis Tractatus, a Patribus Carthusianis hujatibus mecum communicatus, num. 24 prodit, de documentis suis in Chartularia, quae integra hodieque exstant, cogendis primum solliciti fuerint, eamdem tunc et Carthusiae Majori curam primum fuisse susceptam, verosimile evadit. Hinc porro jam consequitur, ut Chronici, in cujus hic aetatem inquirimus, auctor anonymus, utpote Chartularii, quod, cum scriberet, in Carthusia Majori exstiterit, mentionem ex dictis faciens, ante annum circiter 1250, contra ac Columbius statuit, verosimiliter non scripserit. Verum quanto quidem tempore serius chronologus ille scriptioni [Col. 0015D] manum admovit?

14. Cum Guillelmus de Yporegia, cui Joannes Columbius Tractatum de Origine et Veritate perfectae religionis in Dissertatione de Carthusianorum initiis num. 55 attribuit, hunc anno 1313 ex mente ejusdem Columbii exararit; Boso autem, cui dictus Tractatus reipsa forte adscribendus, anno 1313 obierit, oportet sane, ut hic ante annum 1314 sit contextus. Quare, cum ejus auctor, quiscumque demum is sit, lucubrationi suae (adi Joannem Columbi Dissert. jam saepius cit., num. 55 et 61) integrum, de quo hic, primorum quinque Carthusiae Priorum Chronicon inseruerit, consectarium omnino est, ut hoc auctor ante annum 1314 conscripserit. Quod quidem quamvis sat certum appareat, non [Col. 0016A] suppetit tamen praeterea, quo quot annis ante id fecerit, tuto determinem.

15. Nihil interim obstare videtur, quo minus id abs illo annis circiter quinquaginta aut etiam sexaginta ante dictum annum 1314 factum credatur: imo vero etsi quis scriptionem illam, seu Chronici, de quo hic, lucubrationem ante annum circiter 1250, aut etiam ante annum circiter 1230 figendam contenderet, falsi eum certo convincere non possem, quod, jam tum in Carthusia Majori Chartularium non exstitisse, indubitatum omnino non sit; quod tamen, ut ante neutrum hunc annum lucubrationem illam locandam, posset probari, omnino requiritur, aliis prorsus omnibus, quibus res certo evincatur, argumentis, quantum opinor, deficientibus. Atque [Col. 0016B] haec sunt, quae pro Chronici, primos quinque Carthusiae Majoris Priores, horumque ex parte gesta ordine recensentis, aetate utcumque determinanda occurrunt. Id autem nec ante saeculum tertium decimum, nec post annum 1314 scriptum esse, ex omnibus jam dictis certum apparet; quanto autem tempore ante hunc annum factum id sit, plane incertum, nec quidquam occurrit, quo monumenti illius aetatem proprius determinem.

16. Verum etsi res ita sit, subsecutis nihilominus temporibus id ita Carthusianis fuit probatum, ut, si quae in libris, quos scribebant, vel de Ordinis sui origine vel de S. Brunone primisve post hunc quatuor Carthusiae Prioribus commemoranda ex occasione habuerint, ea ut plurimum, quae reipsa commemorarunt, [Col. 0016C] ex eodem excerpserint, iisdem etiam fere, quibus hujus auctor, verbis non raro usi. Ac primo quidem hos inter memorandus est, qui monumentum illud in suum de Origine et Veritate perfectae religionis tractatum intulit, auctor supra plus semel laudatus, sive is Guillelmus de Yporegia sive Boso sit. Huic accedit Priorum Ordinis Carthusiensis chronologus, a Columbio in Dissertatione de Carthusianorum initiis num. 54 memoratus, qui, uti ibi hic scriptor indicat, horrendum, quo sese Parisiis homo redivivus damnatum, publice e feretro proclamarit, prodigium iisdem plane, quibus id in quinque primorum Carthusiae Priorum Chronico, seu in antiquiori Sancti nostri Vita, ex hoc edenda, num. 1 [Col. 0016D] et seqq. fit, verbis exponit, alio etiam, quam quo haec occurrunt, operis sui loco ita memorans: »In brevi exaudita est oratio Joannis Birelli, Prioris Carthusiae, et conventus, atque Amedeus Viridis, comes Sabaudiae, filium de uxore, quae sterilis putabatur, suscepit, qui, etiam Amedeus vocatus, nunc comes Sabaudiae est effectus.«

17. Ex his autem verbis consequitur, ut dictus chronologus eo temporis spatio, quod ab anno 1383 ad annum 1391 effluxit, indubie scripserit; priori enim e binis hisce annis Amedeus Viridis, posteriori vero ejus filius, Amedeus itidem vocatus, e vivis, ut Columbius loco cit. docet, excessit. Haec ipsa interim verba, jam mox recitata, in brevi Ordinis Carthusiensis Historia apud Marteneum tomo VI Scriptorum [Col. 0017A] veterum, col. 189 etiam leguntur, haecque nihilominus ab auctore ad annum usque 1409 producitur; quam ob rem, cum Priorum Carthusiae gesta ordine Chronico insuper exhibeat, consectarium omnino videtur, vel ut ipsum sit Carthusiensium Priorum e Columbio mox adducti chronologi opus, quod hic ipsemet additamentis, gesta a tempore, quo prius scripserat, complectentibus, dicto anno 1409 aut etiam serius, nulla facta in iis, quae prius scripserat, mutatione, auxerit; vel ut a scriptore altero et ex Priorum Carthusiensium laudati a Columbio chronologi opere (ipsis hujus verbis servatis intactis) et ex notitiis scriptisve aliunde acceptis eodem dicto anno 1409 aut etiam serius fuerit compilata.

[Col. 0017B] 18. Ut ut sit, et hujus equidem operis, in quod haec, quod infra laudandum adhuc sit, observare libuit, auctor anonymus ex quinque primorum Carthusiae Priorum Chronico, quod sibi praeluxisse, non obscure in Prologo innuit, integrum Sancti nostri elogium, quod Vitae antiquioris nomine edendum jam monui, paucis dumtaxat mutatis, ad verbum fere descripsit, uti etiam, quae exhibet, aliorum quatuor proximorum post S. Brunonem Carthusiae Priorum, uti iterum ex litteris, quas ad me Colonia Agrippina dedit Augustinus Aldenbrück, quasque num. 11 laudavi, intelligo. Nec immerito loco hoc recenseri possent non pauci alii, hosque inter Henricus Kalkar, Ordinis Carthusiensis scriptor eruditus anno 1408 e vivis sublatus, qui, cum ex occasione [Col. 0017C] dumtaxat de Sancto nostro egerunt, ex antiquiori illo monumento, licet ipsis hujus verbis non omnes usi, nonnulla excerpsere. Verum cum id operae pretium non putem, ad illos progredior, qui tandem sub saeculi sexti decimi initium res omnes, a S. Brunone gestas, ex instituto pertractare sunt aggressi, scribendorum materiem, quam et ipsi non alienis, sed propriis verbis expresserint, e binis, de quorum aetate jam actum, antiquis Chronicis, aliisque insuper, ut dubitandum non est, monumentis tum antiquioribus, tum recentioribus edocti.

19. Quatuor hic praecipue memorandi sunt, quos inter primum locum tenent Carthusianus anonymus [Col. 0017D] et Zacharias Benedictus, Carthusiae S. Andreae de littore Venetiis alumnus, quorum ille stylo soluto, hic ligato, sancti Patris sui gesta est complexus. Prioris lucubratio publici juris facta est anno 1508, quo eam excuso tunc a se S. Brunonis in S. Pauli Apostoli Epistolas Commentario Bertoldus Remboldus, Parisiensis typographus, praefixit; posterioris vero, etsi ante annum 1524, quo eam ad S. Brunonis Operum, typis a sese Lutetiae tunc editorum, calcem Judocus Badius adjecit, in lucem non prodierit, ab auctore tamen jam inde ab anno itidem 1508 fuerat concinnata, uti luculenter ostendit, quam ibidem in capite praefert, Epistola dedicatoria, Francisco du Puits, Ordinis Carthusiensis Priori Generali, »Quinto Kalend. Maii 1508« inscripta. Non diu admodum post [Col. 0018A] binos illos Sancti biographos idem hic Ordinis Carthusiensis Generalis Franciscus du Puits, Latine a Puteo, seu de Puteo, aut etiam, ut ab aliis (varie enim Gallicum id cognomen Latino idiomate potest non inepte efferri) scriptum invenio, Puteanus oratione aperta solutaque, ut Carthusianus anonymus proxime memoratus fecerat, sancti Patris sui Vitam, uti Theodorus Petraeus in Bibliotheca Carthusiana, Morotius in Theatro chronologico aliique docent, conscripsit; e qua item, ut iidem testantur, haud ita multo post Petrus Blomenvenna, Carthusiae Coloniensis alumnus multisque annis moderator, auctiorem deinde, additamentis aliunde acceptis, fecit, typisque in sede sua Coloniae Agrippinae vulgavit

[Col. 0018B] 20. Puteani lucubratio, quae auctoris sui nomine insignita nuspiam reperitur, esse videtur ea ipsa S. Brunonis Vita, quae anno circiter 1515 Basileae litteris Gothicis absque auctoris nomine excusa, iteratisque deinde typis Lutetiae una cum supra memorata Zachariae Benedicti lucubratione metrica ad operum S. Brunonis calcem a Judoco Badio absque auctoris itidem nomine fuit adjecta, Prologum habens sibi praefixum, cujus hoc est initium: »Non solum Dominum in Sanctis,« etc., itaque inchoata: »Temporibus Gregorii septimi, Romani pontificis,« etc. At vero difficultas, quae hic se offert, sermonis seriem interrumpere me cogit. Vitam sancti, quae Puteanum habet auctorem, Parisiis apud Joannem Parvum prelo fuisse datam, Possevinus in Apparatu [Col. 0018C] Sacro tradit; quare, cum praeterea Launoius in Dissertatione de causa secessus S. Brunonis in eremum cap. 5 circa medium affirmet, in Vita, a Puteano scripta, cum anno 1082 Sancti nostri in eremum secessum componi, hicque nihilominus in Sancti Vita, Basileae excusa, anno 1084 diserte innectatur, erit fortassis nonnemo, qui suspicetur, Puteani hanc fetum non esse.

21. Verum eadem Vita, quae Basileae ac deinde Parisiis apud Judocum Badium fuit impressa, ibidem apud Joannem Parvum fuerit fortassis recusa, aut, si res secus habeat, Possevinus forte in assignando Vitae, per Puteanum concinnatae, typographo errarit; quod ultimum sane mihi verosimillimum idcirco [Col. 0018D] apparet, quod, facta Parisiis in bibliothecis tum publicis, tum privatis, diligentissima indagine, nulla plane, uti ex litteris ab amico inde acceptis disco, S. Brunonis Vita, quae apud Joannem Parvum sit excusa, inveniri potuerit. Quod autem ad Launoium pertinet, Vitam is, quae a Puteano scripta non esse, pro biographi hujus lucubratione verosimiliter per errorem acceperit, eo facilius committendum, quod, ut jam monui, Vita, a Puteano elucubrata, auctoris sui nomine insignita non reperiatur. Ut ut sit, Vitam Sancti nostri, Basileae anno circiter 1515 excusam, Puteani esse fetum, multa suadent. Primo enim tabula, prodigiosam hominis, qui se damnatum publice Parisiis declararit, anastasim, Brunonis hinc conversionem, secessum in Carthusiae solitudinem aliaque [Col. 0019A] nonnulla hunc praegressa repraesentans, quae ordinis Carthusiensis Statutis ac Privilegiis, Francisci a Puteo, seu, ut brevius loquar, Puteani jussu Basileae anno 1510 apud Joannem Amorbachium excusis, praefixa est, Basileensi Sancti nostri Vitae pariter praefigitur.

22 Secundo verosimillimum apparet, Puteanum, utpote qui plurimum anno 1514 aut etiam paulo citius, ut Sanctorum albo Bruno adscriberetur, laborarit, litteris hujus Vitam tunc mandasse, eamque, cum jam illi, Leone X summo pontifice annuente, honores coelitibus proprii dicto anno 1514 coepissent deferri, typis haud multo post excudendam curasse. Tertio cum de vita S. Brunonis Basileensi sermo est, Puteanianam intelligi, Carthusianorum obtinet [Col. 0019B] traditio, uti subministrata a Josepho Phily, reverendissimi patris et capituli generalis ordinis Carthusiensis scriba, notitia me docet, certumque apparet ex Theodoro Petraeo, scriptore Carthusiano supra adhuc laudato, utpote qui in suis ad Dorlandi Chronicon Elucidationibus pag. 12 Puteani fetum vocet S. Brunonis Vitam, ad cujus calcem supra centum et sexaginta funebres, de quibus mox, tituli, seu, uti hos appellat, epitaphia adjiciuntur, quae tanto numero soli Sancti Vitae, quae Basileae excusa est, adjecta reperiuntur. Quarto ac ultimo Vita, quam Blomenvenna, ut jam docui, partim ex Vita, a Puteano scripta, contexuit, tantam cum Vita Basileae excusa, uti ex utriusque collatione liquet, similitudinem [Col. 0019C] habet, ut vel hanc ex illa, vel illam ex hac pro parte saltem contextam esse, sit necesse. Quare, his omnibus perpensis, nullus dubito, quin Vita, quae Puteanum habet auctorem, ea ipsa sit, quae anno circiter 1515 in lucem typis Basileensibus prodiit.

23. Inceptum itaque de Sancti Vitis, saeculi sexti decimi initio conscriptis, sermonem jam prosequor. E quatuor jam recensitis sola mihi deest, quam Carthusianus anonymus adornavit, typisque Bertholdus Remboldus Lutetiae excudit; e tribus vero reliquis, quarum nulla, longo temporis intervallo, quo earum auctores a sancti obitu scripserunt, spectato, ab antiquitate commendari potest, solam Puteanianam, in capita et numeros de more divisam, e Basileensi [Col. 0019D] primae editionis exemplari recudam, praetermissis aliis duabus vel idcirco, quod altera quidem ludi dumtaxat poëtici, non Vitae, historice ac sincere scriptae, speciem praeferat, altera vero parergis superfluis, digressionibusque nimium longis ac frequentibus lectori multum taedii, voluptatis fere nihil esset allatura; ut autem Vitae, a Blomenvenna concinnatae, desiderium, si quis forte eo teneatur, ferri queat facilius, Vitae, a Puteano exaratae Vitam alteram, quae, saeculo sexto decimo jam senescente, et ex hac, et ex auctiori Blomenvennae lucubratione a Surio concinnata est, quaeque proinde, quidquid in hac memoratu dignum occurrit, haud dubie continet, subjungam, simulque excerptae Blomenvennae, uti et e Zachariae Benedicti lucubrationibus verba, [Col. 0020A] ut ea, quae Puteanianae et Surianae Vitae sunt, rarius alleganda veniant, commentario huic, si quando congruum id fuerit, intexam, aut certe, si quid, quod a Vitis edendis absit notarique mereatur, suppeditent, in Annotationibus, quas hisce subjecturus sum, inobservatum haud praeteribo.

24. Tres itaque tantum Sancti nostri Vitas diversas, quarum duae recentiores, unaque antiquior supra memorata, nec tamen minus quam centum amplius post ejus obitum annis scripta est, recudam; quibus cum praeterea varios, quos tandem gloria posthuma seu quoddam potius hujus supplementum, e diversis notitiis scriptisve collectum excipiet, Titulos funebres, sectionibus diversis, quarum quaelibet plures ex his contineat, ad annotationum subinde addendarum [Col. 0020B] commodum discretos, ac suis quosque numeris distinctos, e Basileensi Sancti Vita eo ordine, quo ad hujus calcem reperiuntur, adjuncturus etiam sim, lectorem modo hujus consilii mei rationem et quid horum nomine veniat, hic adhuc edoceri convenit. In more olim, etiam aetate S. Brunonis, positum erat, ut monachi, cum quis ex insignioribus monasterii sui viris obiisset, schedam seu epistolam encyclicam, mortis ejus nunciam, quae fere membranis in longum porrectis constabat, quaeque quod non plicata, sed Romanorum voluminum instar voluta esset, Rotuli seu Rolli nomine distinguebatur, per unam e suis, qui propterea Rotularius aut Rolliger appellabatur, ad monasteria, Ecclesias aut personas, quibuscum erant aut societate aut amicitia aliove [Col. 0020C] singulari modo conjuncti, submitterent, pactas, ordinariasve seu statutas preces pro defuncti anima postulantes; responsoriae autem, quae ad hujusmodi epistolas, a personis, ad quas hae missae erant, carmine plerumque, ac subinde etiam oratione soluta dabantur, rotuloque allato aut etiam chartae separatae, prout res ferebat, inscribebantur, Titulorum funebrium nomine veniebant. Haec omnia fere aut certe non multum abludentia colliguntur ex iis, quae Cangius, varios citans scriptores, in Glossario mediae et infimae Latinitatis ad vocabula Rotulus, Titulus et Brevia mortuorum in medium adducit.

25. E more itaque jam descripto religiosi Calabrinae eremi incolae, cum in hac S. Bruno obiisset, epistolam [Col. 0020D] encyclicam, mortis ejus nunciam, ad Italiae, Galliae et Angliae monasteria ac Ecclesias, et quidem contra morem plerumque tunc usitatum alias etiam nonnullas, quam quibuscum societate erant conjuncti, per unum e suis, uti ipsa illa epistola, suo loco proxime ante Titulos funebres etiam edenda, fidem facit, quaquaversum miserunt, plurimasque responsorias, Titulorum funebrium nomine propterea deinceps hic distinguendas, acceperunt. Fuerunt illi, uti est ms. S. Brunonis Vita, a Carthusiano Ligetensi anonymo e funebribus, de quibus hic, ejus titulis praesertim contexta atque ad majores nostros a Federico Floueto, Societatis nostrae sacerdote, submissa, intelligo, in Calabrina S. Stephani eremo, cum haec a Cisterciensibus, qui eam, sexaginta circiter [Col. 0021A] post obitum S. Brunonis annis ad se translatam, diutissime obtinuerant, ad Carthusianos tandem anno 1514 rediisset, hoc ipso circiter tempore ab hisce inventi, qui prelo dignos duxere, reque ipsa ad Vitae sancti, quae haud ita multo post Basileae fuit excusa, calcem adjecere; nec sane immerito. Etenim sancti gestis, uti ex commentarii hujus decursu patescet, illustrandis non parum conducunt; etsi autem versibus insulsis maleque tornatis plerique constent, plurimi tamen ex iis nonnulla ad sanctum speciatim spectantia edocent, aut si, quod etiam non raro fit, modo generali nimium sint concepti, Brunonem saltem, si nonnullos exceperis, ab eruditione eximia, humilitate aliave virtute commendant, ut etiam plerumque tum, quanto hic in [Col. 0021B] pretio apud omnes fuerit, argumento sint. Hinc itaque ego non praecipuos tantum, ut Surius in sancti Vita, a se contexta, fecit, sed omnes et singulos, veluti pretiosa antiquitatis monumenta, ab ipso statim felici S. Brunonis e vivis excessu scripta, recudam, maxime quod a multis, ut intelligo, avide desiderentur, Basileensisque seu Puteaniana sancti Vita, ad cujus calcem dumtaxat reperiuntur, paucorum in manibus versetur.

26. Porro cum edendae S. Brunonis Vitae, non excepta etiam illa ipsa, quae ex primorum quinque Carthusiae priorum Chronico excerpenda, tantae antiquitatis merito, uti ex jam dictis pronum est colligere, non gaudeant, ut fidem per se facere possint; imo vero cum vel idcirco, quod ab auctoribus synchronis [Col. 0021C] aut subaequalibus scriptae non sint, ambigi non immerito queat, an quaelibet earum asserta veritati certo consonent, non parum sane in hoc commentario laborandum erit, ut, quae inter illa sunt, vera a falsis, certa a dubiis, probabilia ab improbabilibus, verisimiliaque ab iis, quae verisimilitudine destituuntur, secernam. Atque hoc quidem ut effectui mandem, adhibiturus frequenter sum, non tantum supra huc transcriptum e primorum quatuor Carthusiae priorum chronico sancti elogium, titulosque funebres, de quibus jam dictum, verum etiam nonnulla, tum scripta alia antiqua, ab auctoribus, qui aliquid saltem ex occasione de S. Brunone memoriae prodidere, elucubrata, tum diplomata seu [Col. 0021D] chartas instrumentave publica, de quorum omnium auctoritate ac fide tunc dicam, cum in medium adducenda seu citanda erunt; laborem autem omnem non parum sublevabunt nonnulli, qui de S. Brunone, adductis non solum documentis antiquis, verum etiam, quae ex hisce formare potuerunt, argumentis, vel ex instituto, vel, si ex occasione tantum, sermone saltem prolixiore tractarunt, scriptores recentiores. Et locum quidem hos inter non infimum tenebunt Surianus in suis ad Surianam S. Brunonis Vitam Annotationibus, Mabillonius tum alibi, tum maxime in Annalibus ecclesiasticis, Hercules Zanotti in sua Italice scripta S. Brunonis Historia, anno 1741 Bononiae excusa atque a reverendissimo [Col. 0022A] domino, Carthusiae Maverbacensis in Austria abbate, anno 1761 nobis submissa.

27. Nec minus usui erunt Carthusianus anonymus, qui librum quartum Annalium Carthusiensium, modo quidem excusum, hactenusque tamen, ut jam supra monui, publici juris non factum, composuit, Historiae litterariae Franciae Scriptores, praecipue tom. IX, in Vita S. Brunonis, Camillus Tutinus in Ordinis Carthusiensis, etsi interim hoc opus ad manum non habeam, nisi mutilum, Historiae Prospectu, Morotius in sacri Carthusiensis Ordinis Theatro chronologico, Joannes Columbius in sua de Carthusianorum initiis Dissertatione, Innocentius le Masson lib. I Annalium Carthusiensium, aliique in decursu nominandi non pauci. Citandum interim a me, veluti [Col. 0022B] visum inspectumve, studiosus lector non exspectet Severum a Neapoli, seu de Trafaglionibus, qui praeter alia, quae ad propositum nostrum suggeri ab eo suspicor, multa etiam, ut Surianus in suis ad S. Brunonis Vitam Annotationibus pag. 197 et seq. docet, monumenta ac diplomata, ad S. Brunonem remque Carthusianam spectantia, e tenebris in lucem protulit; hic enim scriptor penes nos non exstat; in aliis autem bibliothecis, quas hic scrutandas curavi, inveniri non potuit, nec in regionibus remotis quaerendum duxi, maxime quod ejus defectum magna saltem ex parte suppleri putem ex tribus diversis mss. de S. Brunone tractatibus, supra jam memoratis, quorum unus, qui Chronologico diplomatica [Col. 0022C] de S. Brunone Diatriba inscribitur, multaque antiqua documenta ac diplomata complectitur, a Michaele Morkens, Carthusiae Coloniensis alumno, ad decessores meos anno 1727 fuit transmissus; alter, qui non pauca, in non vulgato hactenus moxque iterum laudato Annalium Carthusiensium libro quarto pariter occurrentia, suppeditat, a Carthusianis hujatibus nobiscum est communicatus; ac tertius denique, qui potissimum, ut jam monui, e funebribus Sancti Titulis a Carthusiano Ligetensi anonymo est contextus, a P. Federico Floueto ad majores nostros dono anno 1658, ut pariter jam monui, fuit submissus.

28. Hisce porro addi etiam potest Vitae S. Brunonis, quod multa eruditione est refertum, Compendium [Col. 0022D] Historico-chronologico-criticum, a Carthusiae Parisiensis alumno, qui nomen suum subticeri omnino vult, mecum haud ita pridem communicatum. Atque ita, studiose lector, modo habes praesenti § memorata adjumenta praecipua, quibus ad illustranda examinandaque S. Brunonis Acta in hoc commentario sum usurus. Ceterum sciendum est, indiscriminatim a me et absque et cum aspiratione Carthusiae et Carthusiani vocabula exarari, quod ita factitatum inveniam a plerisque me praegressis scriptoribus, quos ego erroris arguere non ausim. Licet enim vocabulum Cartus, ut Puteanus in exhortatoria sua, Vitae Sancti a se contextae adjecta, de qua in ultima ad hanc Annotatione dicam, oratione vult, vere [Col. 0023A] esset vox Hebraica, perfecte vocatus significans, reque ipsa vocabulum Hebraicum Cartham Hieronymus de nominibus Hebraicis (adi Parisiensem anni 1699 operum sancti hujus Patris editionem tom. II, col. 27) vocationem perfecit Latine interpretetur, consequens tamen propterea non est, ut vel a Cartus vel a Cartham Hebraicis vocabulis Cartusiae et Carthusiani nomina nomenclationem acceperint. Rem ipsam modo aggrediamur.



§ II. Nobile Sancti genus, patria, tempus natale.

Nobili genere ortum esse S. Brunonem, omnes ejus Vitae edendae unanimi consensu tradunt, idque indubitatum apparet: etenim breve ejus elogium, quod e quatuor primorum Carthusiae Priorum Chronico num. 7 recitavi, ita habet: »Magister Bruno, [Col. 0023B] natione Teutonicus, ex praeclara urbe Colonia, parentibus non obscuris« (natus scilicet, uti alias additur) . . . »eremum Carthusiae fundavit.« Ad haec stirpis, e qua editus est Bruno, nobilitati testimonium etiam praebet Ecclesia S. Mariae Rothomagensis utpote in titulo suo funebri, ad Carthusianos Calabrinos anno 1102 misso, qui inter titulos hujusmodi ad Vitarum calcem, ut dixi, edendos locum 146 obtinet, de Sancto sic loquens:

»Ipse fuit sapiens, vir nobilis, indole fulgens.« Nec contra generis, e quo ortus est Sanctus, nobilitatem argui merito potest ex Manasse Simoniaco, post Gervasium anno 1067 vita functum, Remensium archiepiscopo, qui in Apologia sua, pluries infra [Col. 0023C] laudanda, de Brunone (adi Mabillonium Musei Italici tom. I, part. II, pag. 121) ita loquitur: »Cujus (Brunonis videlicet) societatem non magnopere affectamus, utpote de cujus vita et libertate penitus ignoramus;« licet enim hisce verbis, ingenuusne esset Sanctus, dubitare se Manasses indicet, e vehementissimo dumtaxat, quo in Brunonem, moribus suis pessimis adversum, ferebatur, odio id facit. Verum sunt nonnulli, qui, generis, e quo ortus est Bruno, nobilitatem penitus rimari conati, eum e nobilissima illa Coloniensi familia, quam »de Hartenfaust seu de Duro Pugno« incolae indigitant, aliisque nobilissimis item, quas hic infra nominant, familiis trahere originem, scripserunt.

30. Etsi res, uti ex dicendis intelliges, admodum [Col. 0023D] sit incerta, qui tamen et a quibus tradatur, cum id futurum putem non ingratum, lectori exhibeo. Erhardus Winheim, Carthusiae Herbipolitanae alumnus, in opere suo, quod »Sacrarium Agrippinense« inscripsit, annoque 1607 typis Coloniensibus vulgavit, pag. 212 ita scribit: »Ad initiatorem (Ordinis Carthusiensis) igitur quod attinet, S. Brunonem, duxit is originem ex nobili prosapia Hartenfaust, una e quindecim Romanis per S. Maternum et Trajanum imperatorem in urbis (Coloniensis scilicet) praesidium ductis familiis, quemadmodum quatuor suorum gentilitiorum arma ex Chronico Coloniensi testantur.« Theodorus Petraeus, Cartusiae Coloniensis alumnus, in suis ad Chronicon Carthusiense Petri Dorlandi, quod e tenebris eruit typisque anno [Col. 0024A] 1608 vulgavit, elucidationibus ita observat: »Habuit vero (S. Bruno nimirum) parentes et genere et virtute inter Ubios cumprimis claros, ex illa nimirum nobilissima Romanorum prosapia oriundos, qui Agrippinae novam deduxere coloniam, quam etiamnum de Duro Pugno incolae indigitant.« Haec illi: ac posterior quidem, cum ambos S. Brunonis parentes nobilissima, quae de Duro Pugno dicitur, familia oriundos affirmet, sanctum tam ex parte patris quam ex parte matris e familia de Duro Pugno oriundum seu Hartefaustanum facit; prior vero, cum sanctum, nulla facta parentum ejus mentione, e familia de Hartenfaust, seu de Duro Pugno trahere originem, dumtaxat tradat, fueritne id ex parte patris, an matris, aut etiam an ex utriusque parte simul, non [Col. 0024B] definit.

31. Distinctius locuti fuere, qui ante Petraeum et Winheimium floruere, Petrus Blomenvenna et Stephanus Brolmannus, Ubiorum, qui medio circiter saeculo sexto decimo floruit, antiquarius, a Gelenio in opere de Coloniae Agrippinensis magnitudine ab ipso statim initio alibique non raro laudatus, quorum alter Sanctum ex parte patris, alter ex parte matris familia Hartefaustanum facit. Prioris verba, quae Vitae sancti, a se non admodum diu post annum 1515 typis Coloniensibus editae, hicque a nobis, ut jam supra monui, non recudendae, Prologo mox subdit, haec sunt: »Beatus Bruno, sacri Carthusiensis ordinis initiator, natione Teuthonicus, ex insigni [Col. 0024C] civitate Colonia, quae antiquitus Agrippina a Marco Agrippa, genero Octaviani, dicebatur, de parentibus tam genere quam virtute claris duxit originem. Imperator quippe Trajanus et senatus Romanorum nobiles illuc olim Romanos pro incolatu civitatis terraeque custodia direxerant; quibus matrimonialiter vicini nobiles conjungebantur. Ex quibus una tribus dicta fuit De Sapientibus, ex Romanis vero una appellabatur de Duro Pugno. De his ortus est beatus Bruno ex parte patris. Ex parte vero matris sanguinem traxit de tribu nobili Romanorum, de Parva Cogitatione nuncupata, ex familia, quae postmodum de Rubro Stessen dicta est.«

32. Posterioris vero, quae hic, teste Morkensio, de nobilibus sancti natalibus interrogatus, reposuit [Col. 0024D] ista: »Aimilius seu Sapiens cognominatus fuit S. Bruno, ex Colonia Agrippinensi oriundus ex patre de familia Romana-Francica et patricia Aimilia et Sapientum (Vonden Weisen) quae tradux et causa cognominis est; ac matrem habuit patriciam ex Catonum familia, quae vernaculo Francico idiomate (Vonder Hartenfaust) de Duro Pugno vocata est, cum esset Catonum sub Ubio-Romanis; aviam maternam ex patricii Aimiliorum (Vonden Cleingedancken) de Parva-Cogitatione Francis; proaviam ex hujus quadam traduce familia de Rubea-Stessa (Vonder Roder-Stessen.) Cum longius descendisset linea, matrimonia contracta sunt, et ex hac quidam eques egregiis facinoribus in Cruciada regum dono capite Aethiopis coronato scutum auxerat.« Ita Blomenvenna [Col. 0025A] et Brolmannus, quorum alter praeterea sanctum ex parte matris Stessenum, alter ex parte patris Aimilianum facit; an omnia autem et singula (quod absit! ut putem) tum Brolmanni, tum Petraei, Blomenvennae et Winheimii asserta, verbis jam recitatis inclusa, veritati consonent, examinare hic non lubet, sed tantum, an sanctus ex nobilissimis, quae verbis recitatis nominantur, familiis, ac praecipue an ex Hartefaustana, cui eum scriptores quatuor laudati unanimi consensu attribuunt, oriundus recte asseratur.

33. Ac Petraeus quidem, et Winheimius, nullum plane, quo Hartefaustanam sancti originem probent, monumentum antiquum laudant, nedum adducunt in medium. Nec melius firmat Blomenvenna, quae [Col. 0025B] de Hartefaustano sancti ex parte patris, Stesseno vero ex parte matris ortu memoriae prodit. Quod autem ad Brolmannum pertinet, ea quidem hunc, quae de sancti genere profert, e domus, a Gelenio, de Coloniae Agrippinensis Magnitudine lib. III, syntagmate 19 memoratae, quae ad Rubeam Stessam dicitur, quaeque, quod in ea Sanctus progenitus feratur, sacram ejus imaginem, portae affixam, praefert, monumentis antiquis eruisse, Morkensius in ms., quam jam supra laudavi, Chronologico-diplomatica de S. Brunone Diatriba affirmat; verum quae qualiave haec sint, non edicit. Ad haec ipsemet quidem Brolmannus, quo, quod Sancto attribuit, genus probet, apud Morkensium scribit: »More nobilium [Col. 0025C] Germanorum habuit (videlicet S. Bruno) quatuor insignia, quibus illustre genus suum familiamque ostenderet ac propugnaret, 1. De Sapientibus (Von den Weisen) qui habuerunt caeruleum leonem in candido campo salientem; 2. De Duro Pugno (Von der Hartefaust) qui scutum album ornaverunt duobus brachiis rubeis et cancellatis, manu in modum pugni contracta, quasi ad luctam; 3. De Parva-Cogitatione (Von den Kleingedancken), quibus clypeus erat rubeus cum nivea trabe, contorta per ambages; 4. De Rubea-Stessa (Von der Roder-Stessen), quorum clypeus in campo rubeo habebat duas trabes contortas, et hinc inde duo Aethiopum capita coronata.«

34. Verum gentilitia insignia, quae hic Brolmannus [Col. 0025D] memorat, quaeque una cum sancti imagine etiam Vita, a Blomenvenna conscripta penesque me exstans, ad calcem exhibet, propria fuisse S. Brunoni, seu ei ob genus, ex quo ortus esset, competiisse, nulla ratione verosimile apparet. Etenim gentilitia, qualia memorat Brolmannus, nuncque in usu sunt, insignia tum primum, cum Christiani, quod demum sub finem undecimi, ac initio duodecimi saeculi factum, bellum sacrum in Oriente contra infideles suscepere, sunt oborta, ut Muratorius tom. IV Antiquitatum Italiae col. 689 et seq. e variis auctoribus recte docet; Bruno autem, uti ex infra dicendis patescet, omni dubio procul ante annum 1050 natus est, ut proin hujusmodi insignia nec parentibus ejus, nec ipsimet competierint. At vero Commentarios [Col. 0026A] Rerum civilium, quos Brolmannus, Res Colonienses illustrans, composuerit, apud Morkensium laudari etiam invenio; quare cum in hisce, generi, quod Sancto attribuit, probando accommodata forsan abs illo suppeditari putarem, nec tamen Commentarios illos, uti nec antiqua, ut jam innui, domus, ad Rubeam Stessam dictae, monumenta, ex quibus, quae de sancti genere Brolmannus tradit, eruere hic potuerit, ulla ratione nossem, Coloniam litteras dedi, quibus ab Augustino Aldenbruck, Societatis nostrae sacerdote, petii, ut, si quid, quod ad Hartefaustanum aliudve sancti genus demonstrandum conduceret, vel de monumentis illis, vel de Brolmanno scriptisque ab eo Commentariis, vel etiam de familia familiisve, ex quibus Sanctus oriundus ab hoc [Col. 0026B] scriptore asseritur, compertum haberet, indagandove assequi posset, totum id ad me scribere dignaretur.

35. Ac petitioni apprime sane satisfecit vir, de Museo nostro optime meritus, datis hunc in finem ad nos duabus epistolis, in quarum prima de Brolmanno quidem scriptisque ab eo Commentariis ita loquitur: »Magnam is operam in colligendis urbis (Coloniensis nimirum) monumentis antiquis posuit, sed nihil ex iis publici juris factum praeter Epideigma, continens tabellas diversas aeri incisas et Praefatione aut dedicatione in aversa parte inscriptas. Ejusdem rerum civilium Commentarii mss. ubi lateant, Superi norint; crediderim ego inter amicos et haeredes ab ejus obitu divisos, meque ante XXII [Col. 0026C] annos librum illius primum, qui de Ubiorum origine et antiquis sedibus, apud P. Hartzheimium P. M. vidisse;« de genere vero seu familiis, ex quibus Sanctus originem traxisse traditur, sic scribit: »Quod ad splendorem generis S. Brunonis demonstrandum faciat, nihil aliud superest, quam constans traditio et fama publica. Certum quidem est, familias illas (a Brolmanno supra memoratas) hic Coloniae floruisse, prout plurima testantur monumenta, quae in variis aedibus tum sacris, tum profanis etiamnum visenda supersunt una cum eisdem scutis ac tesseris gentilitiis, quae Morkensius, Brolmannus, Gelenius adducunt. At nullo sat firmo documento praeter traditionem praedictam commonstrare huc usque possum [Col. 0026D] ex iisdem familiis ortum fuisse S. Brunonem.«

36. Quod porro ad domus, in qua Sanctus Coloniae Agrippinae natus fertur, monumenta antiqua, ex quibus, quae de Brunonis genere tradit, Brolmannus hauserit, jam pertinet, »Domum, inquit, quae primis eum (S. Brunonem nimirum) cunis excepit, ante dies aliquot denuo adii; at veterem illam et antiquissimi operis, quam adolescens saepe, deinde hic loci politioris litteraturae magister iterum perlustraveram, frustra in moderna ad saeculi hujus genium annis abhinc aliquot composita requisivi.« Ac deinde, interpositis nonnullis, quae, cum de gloria sancti posthuma tractabo, opportunius describentur, Hunc in modum prosequitur: »A quibus (domus, in qua Sanctus natus dicitur, dominis ac inquilinis) et [Col. 0027A] fenestris antiquis novae substitutae sunt, parum pensi habitis scutis et inscriptionibus, quae in antiquis, ut nullus dubito, licuisset reperire. Supra portam visitur S. Bruno, et in tabulato superiore cubiculi (quod scilicet Brunonem inhabitasse volunt) cernitur idem Sanctus, scutis quatuor (illis videlicet, quae Brolmannus supra memorat) circumdatus. Sed opus illud ducentos et quinquaginta annos aetate sua vix reor excedere.« Et quatuor quidem, quod hic monendum, scuta illa e Blomenvenna aut Morkensio, apud quos exstant, aeri incisa lectori exhibiturus hic fuissem, si e familiis, quarum sunt, genus ducere S. Brunonem, ulla ratione constaret. Verum rem secus habere, ex dicendis magis magisque patescet.

37. Laudatus Augustinus Aldenbruck verbis [Col. 0027B] proxime recitatis etiam adjecerat, sese, quo certiora ad me perscribere posset, curaturum praeterea, ut, an quidquam, nobili S. Brunonis generis definiendo aptum, in tabulariis publicis, quae Coloniae die schrein, scrinia appellantur, fortassis inveniretur, ab amicis, quibus ea, data occasione, aperienda scrutandaque sperabat, certior redderetur; cum autem id factum fuisset, secundam e duabus supra dictis scripsit epistolam, hisce maxima ex parte verbis conceptam: »Amicorum ope consecutus sum, ut in praecipuis id genus (quae Coloniae scilicet die schrein, scrinia vocantur) tabulariis vetustiores chartae omnes, quae De Rubea-Stessa agebant, perlustratae sedulo fuerint atque excussae; sed nihil ex iis erui aliud potuit, quam ab annis [Col. 0027C] sexcentis et amplius praecipuae nobilitatis urbicae duo fuisse stemmata, quorum unum nomine Alborum, alterum Rufforum insignitum fuerit. Verum frustra hisce e chartis familia et liberi petuntur, cum in antiquissimis sola deprehendantur nomina Alborum seu de Albis et Rufforum, sequiori deinde aevo additum subinde reperiatur unius alteriusve filii nomen in hunc fere dumtaxat modum: Superne De albis; infra Hilliger, etc., filii. Ex quibus id unum confici existimem, S. Brunonem a parente potius nomen de Albis, Von den Weisen, quam Aemili aut Sapientis, prout Brolmannus ex recensione Morkensii censuit, aut potius auguratur, traxisse.«

38. Atque haec sunt, quae laudatus Augustinus Aldenbruck ad quaesita, a nobis sibi proposita supraque [Col. 0027D] expressa, rescripsit; ex illis autem pro Hartefaustana Aimilianave Sancti origine determinanda nihil omnino potest erui. Primo enim, cum quo loco modo Rerum civilium Commentarii, a Brolmanno scripti, lateant, sese ignorare, num. 35 prodat, sitne in iis, unde hic auctor assertum a se Sancti genus probet, quid comprehensum, relinquitur aeque ac ante incertum; quod autem ad scuta et inscriptiones, in antiquis domus Stessanae, quae S Brunoni natalis perhibetur, fenestris expressa pertinet, saeculo ea quinto decimo, aut etiam ipsa imagine, quae S. Brunonem, quatuor scutis gentilitiis, a Brolmanno supra enumeratis, circumdatum, in superiori cubiculi, quod Sanctus inhabitarit, tabulato repraesentat, quaeque (adi num. 36) ducentorum dumtaxat et quinquaginta [Col. 0028A] circiter annorum videtur, aetate fuisse superiora, nullo plane, quantum scio, argumento potest probari; ut proinde, etsi etiam iisdem, quod tamen neutiquam constat, clarissime Hartefaustanam Aimilianamve Sancti originem fuisse expressam daretur, certa tamen haec propterea, ut consideranti patebit, minime evaderet, Quare cum nec ex publicis, uti laudatus Aldenbruck num. praecedenti indicat, civitatis Coloniensis tabulariis, nec ex aliis, quod sciam, obviis notae auctoritatis aetatisque monumentis ullo modo confirmetur, restat, ut in solo num. 35 allegata publica fama constantique traditione sit fundata, ac proin ut plane sit incerta, cum traditio, quae testimoniis a re, circa quam versatur, trium ut minimum saeculorum spatio remotis, dumtaxat fulcitur, fidem [Col. 0028B] indubitatam, uti ex se patet, facere non possit, talisque sit, uti ex jam dictis liquet, Coloniensium de Hartefaustana Aimilianave Sancti origine traditio.

39. Nec est, cur ex Gelenio de Coloniae Agrippinensis Magnitudine lib. III, syntagmate 19 et Brolmanno apud Morkensium opponas, domum, quae ad Rubeam Stessam hodieque dicitur, ad S. Brunonis, qui et in ea natus sit, parentes pertinuisse, ac proin horum saltem alterum e familia Hartefaustana, Stessanae cognatione jam tum conjuncta, exstitisse; praeterquam enim quod illud sola traditione, quae mox dicta praestare non videtur, innitatur, qui, quaeso, probabis, domum illam (quod tamen, ut inde quidquam eliciatur, requiritur) aut fuisse, antequam ad Sancti parentes pertineret, a Stessanis, a quibus [Col. 0028C] et nomen tunc acceperit, possessam, aut, si possessa ab hisce jam tum fuerit, ad Sancti parentes cognationis, quae hos inter et illos intercederet, causa transiisse? Ad haec Gelenii, qui similia credidisse potest, auctoritas, ut eadem pariter credam, minime sufficit; hic enim scriptor, quod etiam fere, ut modo intelligo, de Brolmanno dicendum, quaecumque ad Ubiae gentis magnitudinem facerent, promiscue, nullo discrimine, delectu nullo habito, corrasisse dignoscitur. Omnibus itaque accurate perpensis, Hartefaustanusne familia Sanctus, seu potius, ut generatim loquar, quo determinato illustri genere natus sit, deficientibus, quibus id tuto assignetur, monumentis antiquis satisque idoneis, plane est dubium; ut Surius sane in ejus Vita, contra ac a [Col. 0028D] Blomenvenna, e quo hanc, ut dictum, partim composuit, fieri videbat, a definienda nobili Sancti origine prudenter abstinuerit, eumque parentes habuisse et genere et virtute claros, num. 1 dumtaxat scripserit. Blomenvennam nihilominus, quam Surium Ferdinandus princeps elector Coloniensis, seu potius qui datam hujus nomine anno 1624 ad clerum Coloniensem de celebranda S. Brunonis festivitate epistolam encyclicam, quam integram Gloriae posthumae intexam, scripsere, sequi maluerunt, hisce hi ea verbis usi: »Sanctus Bruno, magnum Ecclesiae decus et ornamentum, civis Coloniensis, Coloniae nobili Hartenfaust familia natus et educatus.« Verum hi tantae auctoritatis, uti per se liquet, esse non possunt, ut hic audiendi sint.

[Col. 0029A] 40. Idem etiam de Hieracensi (fuerit hic haud dubie, uti ex Ughello tom. IX Italiae Sacrae de episcopis Hieracensibus colligo, Octavianus; anno 1591 vita functus) episcopo dicendum, qui, ut Severus a Neapoli apud Surianum in illustrata Sancti nostri Vita pag. 86 testatur, in collecto a sese archiepiscoporum Rhegiensium in Calabria Catalogo, cui post Arnulphum S. Bruno, tanquam electus ecclesiae hujus praesul, inseritur, fuisse hunc e familia Alcuina seu Alchanirina natum, memoriae prodit. Quibus enim e monumentis Catalogum illum collegit Octavianus? An ex antiquis? Id quidem cum Suriano loco cit. crediderim. Ast an etiam ex tam antiquis, ut fidem indubiam ex sese facere fuerint nata? Id enim vero nec Surianus affirmat, nec absque fidei [Col. 0029B] minime suspectae testimonio facile in animum induxero. Ut ut sit, certe Ughellus, a quo tom. IX Italiae in archiepiscoporum Rhegiensium Catalogo post Arnulphum S. Bruno, tanquam electus hujus in sedem illam successor, pariter recensetur insignique praeterea elogio ornatur, nullam plane de Alcuina seu Alchanirina sancti origine mentionem facit. Atque haec de Brunonis genere, quod nemo facile definiat, dicta sufficiant; ad solum ejus natale sermonem modo converto. Qui unanimi consensu, Sanctum nobili genere ortum, iidem, in Germania Coloniae Agrippinae etiam natum, omnes ejus asserunt biographi. Et sane hanc eorum assertionem veritati esse apprime consonam, satis liquet vel ex solo primorum [Col. 0029C] quatuor Carthusiae Majoris Chronico, ante annum, ut jam docui, 1137 concinnato, fideque dignissimo, quod in S. Brunonis elogio, num. 7 huc transcripto, opportune ad institutum praesens ita habet: »Magister Bruno, natione Teutonicus, ex praeclara urbe Colonia parentibus non obscuris natus . . . , eremum Carthusiae fundavit.«

41. Accedit porro Sigeberti Gemblacensis, anno 1113 e vivis sublati, quae iisdem fere verbis solum Sancti natale Coloniae Agrippinae collocat, Chronographia, uti etiam Petrus venerabilis, anno 1156 vita functus, qui magistrum Brunonem lib. II Miraculorum, cap. 28, Coloniensem appellat. At vero Sanctus noster a duobus scriptoribus sibi coaevis, quorum alter Chronicon Malleacense, a Labbeo [Col. 0029D] tom. II Bibliothecae novae mss. editum, alter Fragmentum Historiae Franciae a tempore Roberti ad mortem Philippi I regis, a Chesnio tom. IV Scriptorum Franciae insertum, conscripsit, Remensis etiam appellatur. Amborum verba huc transcribo. Prioris tom. Labbei cit., fol. 205 haec sunt: »Fulbertus docuit Berengarium, canonicum sancti Martini. Qui item Brunonem Remensem et alios multos haeredes philosophiae reliquit;« posterioris tomo Chesnii itidem cit., fol. 89 ista: »Hoc tempore tam in divina, quam in humana philosophia floruerunt Lanfrancus Cantuariorum episcopus, Guido Langobardus, Maingaudus Teutonicus, Bruno Remensis, qui postea vitam duxit eremiticam.« Ad haec inter funebres Sancti titulos duo occurrunt, quorum altero, [Col. 0030A] inter edendos trigesimo secundo, Bruno expresse Gallicus vocatur, altero Gallus, fuisse, sat aperte innuitur. Prior, qui ecclesiae S. Mariae Carnotensis scholarium est, sic habet:

Quam Phoebe Phoebo, quam caetera sidera lunae,
Tam totus mundus adsit tibi, Gallice Bruno;
Posterior vero, qui sancti Gervasii Falesiae in Northmannia est, locumque inter recudendos 114 obtinet, ita sonat:

Gallia multorum mater nutrixque virorum,
   Isti quando pares es habitura mares?
Iste tuus quondam doctrinae praebuit undam
   Gentibus et cleris, etc.

42. Hinc porro, cum praeterea Gallum fuisse S. Brunonem, alii etiam ejus, quos hic recensere, [Col. 0030B] operae pretium non est, Tituli funebres indicare videantur, non nemo forte existimabit, e Gallia eum fuisse oriundum, nec Coloniae Agrippinae, sed Remis natum; verum cum monumenta antiqua non collidenda, sed, si fieri queat, componenda inter se sint; Sanctus autem alia etiam quam ortus ratione Gallus, aliaque item quam nativitatis, Remensis dici potuerit, reipsa id ita in Chronico Malleacensi, allegato e Chesnio Fragmento historico Titulisque funebribus factum esse, credendum est, ne alioquin monumenta haec antiqua pugnare dicenda sint cum antiquissimo quatuor primorum Carthusiae Priorum Chronico seu excerpto ex hoc Sancti elogio, quod nullo plane modo, utpote Brunonem natione Teutonicum et Coloniae Agrippinae natum, disertissime docens, veritati consonum [Col. 0030C] potest intelligi, nisi reipsa hic Coloniae Agrippinae natus sit. Sanctus itaque Remensis quidem a Chronici Malleacensis dictique Fragmenti historici scriptoribus dictus fuerit, quod hisce non tam ex patria, quam ex studiis, quibus Remis tum discendo, tum docendo diutissime vocaverat, et ex dignitatibus, quas ibidem obtinuerat, notus esset; pro gallo vero in Titulis funebribus habitus fuerit vel simili fere de causa, vel quod in Gallia potissimum educatus fuisset; quod postremum eo minus rejiciendum est, quod in Titulo funebri 115, qui S. Mariae Tornacensis est, Coloniae natus et in Gallia educatus dicatur. En illum:

Quem genuisse Colonia, Francia vult aluisse,
[Col. 0030D] Gloria, Bruno Pater, genti communis utrique
Ascensu facili sociatur ad agmina coeli.

43. Atque ita, omnibus rite expensis, S. Brunonem Coloniae Agrippinae natum esse, extra omnem controversiam arbitror; verum multum abest ut annus ejus natalis tam certo definiri queat. Hunc interim post annum Christi 1050 Bailletus ad 6 Octobris col. 83 collocat; ast eumdem decem ut minimum annis maturandum, Historiae litterariae Franciae Scriptores tom. IX, pag. 233, aliique plures observant; et recte quidem, ut vitae, a Sancto ductae, series ostendit. Etenim S. Bruno, uti infra ostendam, occasione turbarum, quas in Ecclesia Remensi Manasses archiepiscopus excitarat, anno 1076 aut sequenti scholarum, quam in hac gerebat, praefecturam [Col. 0031A] dimisit; quod proinde, si post annum demum 1050, ut Bailletus vult, natus sit, anno aetatis suae vigesimo quinto aut certe vigesimo sexto fecerit. Quare, cum simul, antequam hoc faceret, multis jam annis, ac proin duodecim saltem aut quindecim, scholas Remenses rexisset, censequens erit, ut celeberrimarum harum scholarum praefecturae jam inde ab anno aetatis suae duodecimo, aut ad summum quinto decimo, quod nemo sanae mentis admittet, fuerit admotus. Brunonem autem multis annis scholarum Remensium praefecturam, priusquam hanc abdicaret, gessisse, ex iis, quae Marlottus Historiae metropolis Remensis lib. I, p. 115 scribit, simulque ex iis, quae de anno, quo Sanctus praefecturam illam dimisit, jam dicta sunt, dilucide consequitur: [Col. 0031B] Brunonem enim scholarum Remensium caput seu rectorem jam inde ab anno 1056 constitutum a Gervasio archiepiscopo fuisse, loco cit. is scriptor tradit, nec multum a vero eum aberrare, ex infra dicendis de tempore, quo Bruno Remis docere primum inceperit, dilucide patescet. Sanctum interim Remensibus scholis diu praefuisse, aliunde in antecessum nunc probo. Atque ad hoc quidem opportune hic succurrit, qui e funebribus Sancti Titulis septuagesimus tertius est supra centesimum. In hoc enim Nolienses monasterii S. Vincentii canonici Regulares, qui, »visa schedula, quae Brunonis incomparabilis philosophi obitum patefecit,« ingemuere, diu hunc Remensium scholarum praefecturam gessisse, disertis verbis affirmant, ita loquentes: »Bruno . . . veram [Col. 0031C] scientiam et prudentiam liberalium artium, nec non caeteras Cardinales virtutes habuit et servavit, quas in bono fine consummavit. Dudum siquidem ecclesiae sedis Remensium summus didascalus, utpote in psalterio et caeteris scientiis luculentissimus, et columna totius metropolis diu exstitit.

44. Ad haec Sanctum, cum Remensium scholarum praefectura sese abdicavit, non viginti quinque dumtaxat aut viginti sex annorum, quod, ut dictum, ex Bailleti opinione consequitur, sed provectioris aetatis fuisse, in Vita Urbani II papae, Mabillonii et Ruinartii Operum Posthumorum tom. III inserta, pag. 6 et 7 posterior e binis hisce scriptoribus efficacissime e variis funebribus Sancti nostri Titulis probat. Verba [Col. 0031D] ejus proinde, Titulos simul, e quibus partim haec deprompta sint, suo singulis numero apposito, designans, huc transcribo. Sic habent. »Hunc (S. Brunonem videlicet) »Gemmam sophiae« appellant (Titulo 74) canonici sanctae Mariae Blesensis; »Lucem ecclesiarum« (Titulo 82) monachi Bellovacenses sancti Luciani; »Clarissimum sophistam« (Titulo 107) Miciacenses sancti Maximini; »Doctorem doctorum« (Titulo 77) Bernacenses; »Magistrorum decus, remigium turbae Remensis« (Titulo 109) Parisienses sanctae Mariae Majoris ecclesiae canonici; hunc »Doctrinae praebuisse undam gentibus et cleris,« aiunt (Titulo 114) sancti Gervasii Valesienses; »Cunctos superasse toto in orbe magistros« (Titulo 64) sancti Timothei Remenses; [Col. 0032A] »Ejus doctrina tot factos esse sapientes, quot mens nescit« (Titulo 131) sanctae Mariae Spulingenses; et monachi sancti Nicolai Andegavensis, »Ejus doctrinam toto fulgere in orbe,« unde ejus »Sequaces« esse optant (Titulo 78) canonici cathedralis ecclesiae sanctae Crucis Aurelianensis. Nimius essem in caeteris ejus elogiis recensendis. At omittere non licet canonicorum Andegavensis ecclesiae cathedralis sancti Mauricii testimonium, quo Brunonem asserunt magistrum fuisse non puerorum aut minorum clericorum, sed virorum gravium et jam doctorum, qui sub eo divina, id est, Theologiam addiscebant. Quod sane arguit, eum jam tunc maturae aetatis fuisse, cum Remis ante suum secessum doceret.«

45. Ita ille, qui deinde e canonicorum ecclesiae [Col. 0032B] cathedralis Andegavensis Titulo, qui inter recudendos locum 166 tenet, versibus aliquot, qui sic habent:

Ejus et eximia celebratur ubique sophia,
Plusquam Maronis laudatur lingua Brunonis,
Gloria Platonis vilescit laude Brunonis.
Hic praecellebat doctoribus, hic faciebat
Summos doctores, non instituendo minores.
Doctor doctorum fuit hic, non clericulorum.
Nam nec honestates verborum, nec gravitates
Sumpsit Brunonis nisi Vir magnae rationis.
Nunciat egregiam Divina docendo sophiam,
lectori exhibitis, ita mox post pauca, quae huc minus faciunt, prosequitur: »Jam vero quis dixerit, tantum virum, quem omnes ferme Galliarum, Angliae et [Col. 0032C] Italiae ecclesiae veluti celeberrimum scientiarum magistrum certatim commendarunt, has laudes annos viginti aut paulo plus aut minus natum promeruisse? Quis, inquam, sibi in animum induxerit, Brunonem ea aetate diu scholas adeo celebres cum tanta eruditionis et doctrinae fama rexisse, ut post viginti (circiter nimirum) secessionis annos mors ejus tanquam omnium doctorum magistri a plerisque orbis Christiani ecclesiis celebrioribus deplorata fuerit?« Hactenus Ruinartius: et sane, cum Sanctus in tot adductis ab eo Titulis funebribus tam variis tamque profusis, quas, brevi spatio aetateque juvenili haud facile merendas, Remenses scholas docens aut harum praefecturam gerens meruerit, laudibus ornetur, argumento [Col. 0032D] id est perquam valido, fuisse illum, cum hanc anno 1076 aut seq., ut dictum, dimisit, viginti quinque aut viginti sex annis majorem, ac proin ante saeculum undecimum, media sui parte jam elapsum, seu ante annum 1050 esse natum.

46. Verum quanto quidem citius id evenit? Zanotti (adi num. 26) in contexta a se Sancti Vita pag. 3 duo affert e Calabriae monumentis, quae laudat, testimonia diversa, quae S. Brunonem nonagenario majorem obiisse, produnt. Alterum, quod Epigramma vocat, quodque speluncae, in qua Sanctus in Calabria habitarit, fuerit inscriptum, duobus constat his versiculis:

Jam nonaginta duos vitae compleverat annos,
   Cum Superos fragili carne solutus adit;
[Col. 0033A] alterum, quod e ms. antiquissimo, ut ait, fuerit desumptum, de Brunone sic habet: Obiit »Pridie Nonas octobris anno ab orbe redempto millesimo centesimo secundo, mense octavo, aetatis suae vero anno nonagesimo secundo.« Cum ergo Sanctus, uti infra suo loco probabitur, omni dubio procul anno 1101 vita functus sit, anno circiter 1008 natus indubie fuerit, si binis illis adductis, quorum altero Sanctus, cum jam nonaginta duos vitae annos implesset, altero, cum jam nonagesimum secundum vitae annum ageret, obiisse traditur, testimoniis sit standum. Verum haec e fontibus adeo antiquis, ut fidem indubiam mereantur, profecta mihi non videntur: licet enim alterum e ms. antiquissimo Zanotti indicet depromptum, quantae tamen antiquitatis [Col. 0033B] hoc fuerit, non adjungit, dubitareque proinde sinit, an saeculo quarto decimo, aut etiam quinto decimo exstiterit antiquius; quod utrumque a Sancti nostri aetate est remotius, quam ut scriptis de eo tunc confectis sua queat certa constare fides.

47. Et vero ipsemet Zanotti ms. illud, ut ut antiquissimum, magni aut fecit: etsi enim etiam, quo ab errore chronico quantum ad annum Christi 1102, cui Sancti obitum illigat, habeatur immune, Christi annos in illo ab Incarnatione, prout haec Nativitatem praecessit, numerari affirmet, recitatis tamen, quae jam huc transcripsi, binis testimoniis, mox subdit, probabile non esse, Sanctum ad tantam, quanta in hisce asseritur, aetatem pervenisse, additque etiam, id ita idcirco sibi videri, quod non appareat, [Col. 0033C] qui is in aetate tam provecta (sic enim anno 1084, quo ex dicendis Carthusiae eremum primum ingressus est, sextum supra septuagesimum aetatis suae annum jam egisset) austerum adeo, quale tum in Carthusia Majori, tum in Calabria duxit, vitae genus ducere, labores et aerumnas, itinerumque, quibus se dedit, incommoda sufferre potuisset. Ita fere quantum ad substantiam Zanotti, et recte sane. Atque hinc est, cur et eorum, qui Sanctum anno 1020 natum statuunt, opinio mihi displiceat: in hac enim ille, cum anno 1084 in Carthusiae eremum secessit, annorum quatuor supra sexaginta exstiterit; qua pariter aetate rigidissimae gravissimisque incommodis obnoxiae vitae, quam tunc primum fuerit amplexus, ducendae [Col. 0033D] fuisse parem, minus credibile apparet.

48. Quapropter cum Sanctus equidem, ut supra ostensum, major, quam viginti quinque aut viginti sex annis, cum anno 1076 aut sequenti Remensium scholarum praefectura sese abdicavit, haut dubie exstiterit, nativitas ejus circa annum 1030 aut paulo serius hunc annum inter et annum 1040 collocanda videtur. Ita enim, cum in Cartusiam secessit, annorum dumtaxat quinquaginta circiter exstiterit; qua aetate plures fuisse et adhuc reperiri viros, vegetos adhuc ac robustos, durissimisque laboribus ferendis idoneos, experientia habetur compertum. Ita etiam poterit intelligi, qui factum sit, ut Bruno, cum Remensium scholarum praefecturam anno 1076 aut sequenti dimisit, hanc jam dudum, id est, annis [Col. 0034A] quindecim circiter, ut supra dictum, aut saltem duodecim, imo jam inde ab anno 1056, si Marlottus loco supra cit. recte notet, gessisset, eamque, qua tunc inclaruisse, a Guiberto de Novigento, auctore coaevo infra saepissime laudando, diserte asseritur, variisque in Titulis funebribus supra citatis innuitur, nominis celebritatem jam acquisivisset. Et sane Sanctum, cum Carthusiae eremum est ingressus, quinquagenarium circiter aut eo etiam paulo majorem fuisse, ac proin tempore jam assignato natum esse, utcumque etiam suadet modus, quo de eo, veluti de viro longe gravissimo, aetatisque plane mature, sermo fit tum in variis Titulis funebribus supra laudatis, tum in vita S. Hugonis, Gratianopolitani episcopi, apud nos tom I Aprilis inserta, in qua [Col. 0034B] auctor synchronus Guigo, quintus Carthusiae Majoris prior, num. 11 de S. Brunone, ad sanctum hunc episcopum paucis diebus, antequam Carthusiam ingrederetur, veniente, ita loquitur: »Adest magister Bruno, vir religione scientiaque famosus, honestatis et gravitatis ac totius maturitatis quasi quoddam simulacrum.«

49. Accedit, in diversis ecclesiis jam tum, cum Sanctus anno 1084 in eremum secessit, celebres floruisse viros, quos hic discipulos habuisset, hosque inter Odonem de Castellione, qui anno 1088 ad summum pontificatum fuit evectus, nomenque Urbani II assumpsit. Nec hic praeterire possum antiquum Carthusiae Montis Dei in Picardia codicem, in quo S. Bruno septuagenarius obiisse legitur, ut [Col. 0034C] Jacobus Martinius, Carthusiae hujus alumnus, apud Morkensium in ms. hujus Chronologica-diplomatica de S. Brunone Diatriba, § 1 testatur; si enim codex ille recte notet, Sanctus utique, utpote anno 1101 vita functus, anno circiter 1030 natus fuerit. Verum cum de codicis illius aetate nihil vel a Martinio, vel a Morkensio additum inveniam, rem alio adhuc argumento, quod mihi omnium validissimum apparet, juverit firmasse. Sanctus verosimiliter, uti infra probabo, ante annum 1050 Berengario in philosophia magistro usus est; quare cum hanc verosimillime non prius exceperit, quam cum septemdecim circiter annorum esset, hique ab anno 1050 ordine retrogrado computati deducant ad annum circiter 1030, [Col. 0034D] Sanctum circa hunc ipsum annum natum esse, consequitur. Atque hinc precipue simulque ex aliis supra in medium adductis probabilissimum sane apparet, Sanctum anno circiter 1030 aut paulo serius hunc annum inter et annum 1040 natum esse; quod cum sufficienter modo probatum putem, ad alia progredior.



§ III. Qualis Sanctus in pueritia fuerit, canonicusne S. Cuniberti, et qua aetate esset, cum litteras discendi causa Gallias adiit, et an ibi Berengarium in philosophia magistrum habuerit.

Blomenvenna in contexta a se Vita de Sancto, adhuc puero, ita loquitur: »Hujus a cunabulis mater sapientia lactabat infantiam, et semper in profectu aetatis proficere ad meliora edocuit. Hic [Col. 0035A] etiam, dum puer esset, nihil puerile gessit in opere, sed quasi futurae religionis speciem ostentans, plurium monachorum institutor a Domino parabatur. Sortitus est autem a Domino animam bonam, laudabilem indolem, ingenium docile, memoriam tenacem, voluntatem affectuose inclinatam ad optima.« Eadem in edenda Sancti Vita habet Surius, a Blomenvenna, quem hic quantum ad substantiam ad amussim expressit, in verbis, quibus utitur, dumtaxat diversus. Atque haec quidem omnia, etiamsi expresse vel scriptoris vel monumenti antiqui testimonio confirmari haud queant, verosimillima universim apparent; quod vero nominatim ad eximias, quibus Sanctus adhuc puer effulserit, animi dotes pertinet, veritati sane id esse consonum, subsecuta [Col. 0035B] ejus per totam vitam gesta dubitare non sinunt, luculenterque ex dicendis patescet. Verum enimvero leviora haec sunt; graviora longe, difficultatibusque pene inextricabilibus implicata modo sequuntur. Blomenvenna verbis, proxime ex eo jam recitatis, haec subdit: »Verum scholis Parisiensibus traditus, liberalibus artibus imbuendus, ultra coaevos proficiens et inter primos philosophos habitus scholarum magister est effectus.« Sanctus ergo secundum Blomenvennam, cui Surius etiam consonat, litteris liberalibusque artibus Parisiis, celeberrima Galliarum civitate, fuerit imbutus.

51. Ac Sanctum quidem litteris operam daturum Colonia Agrippina Gallias petiisse, apud omnes in confesso est, nec ulla ratione potest revocari in dubium, [Col. 0035C] uti ex dicendis quisque facile intelliget. Verum quaeri hic potest, qua aetate Gallias adierit, num nullam ante in patria litteris operam navarit, num praevie S. Cuniberti canonicum non egerit, et num tandem vere Parisiensem urbem petierit studiisque suis consecrarit. Et primo quidem Brunonem in patria, antequam in Galliam proficisceretur, litterarum Grammaticaeque rudimentis fuisse imbutum, verosimillimum apparet: verum an altioribus etiam scientiis? Id sane, dum locum, quo ibi Bruno studuerit, assignant, innuere videntur Historiae litterariae Franciae Scriptores tom. IX, p. 233. Etenim hic Sanctum non tantum in collegiata S. Cuniberti ecclesia, et litteris tam divinis quam humanis optime imbutum, et magna cura educatum fuisse, scribunt, [Col. 0035D] verum etiam citant in margine Labbeum Bibliothecae Novae tom. I, p. 638, seu Sancti nostri elogium, ex hoc Labbei loco num. 7 huc transcriptum, in quo tamen ad eorum propositum nihil occurrit, quam »litteris tam saecularibus quam divinis valde munitum fuisse Brunonem;« quae elogii verba, ut consideranti patebit, intelligenda praecipue sunt de altioribus scientiis Philosophia et Theologia, quas Sanctus aliquando calluerit, quasque interim eum Coloniae, antequam Gallias adiret, non didicisse, ex aetate minus provecta, qua tunc fuisse, infra probabitur, certum apparet. Quod autem ad locum, quo Sanctum Coloniae educatum litterisque imbutum [Col. 0036A] aiunt, hunc etiam Sancti apud Labbeum elogium neutiquam exprimit.

52. Oportet ergo, ut scriptores illi, quae loco cit. de re illa litteris mandarunt, unice hauserint et prolixa, quam ibidem pro se una cum Sancti elogio dumtaxat citant, quamque Mabillonius Musei Italici tom. I, part. II, pag. 119 et seqq. exhibet, Manassis archiepiscopi Remensis Epistola, ad Hugonem Diensem, Sedis Apostolicae in Gallia legatum, data, in qua ita loquitur: »Bruno nec noster clericus, nec noster natus aut renatus est, sed sancti Cuniberti Coloniensis, in regno Teutonicorum positi, canonicus est.« Et sane Sanctus, quem ex hisce Manassis verbis Coloniae in collegiata S. Cuniberti ecclesia canonicum fuisse, constat, verosimillime etiam, ex parte [Col. 0036B] saltem, et in hac educatus, et litteris fuerit excultus, si modo jam inde ab eo tempore, quo in Galliam sese nondum contulerat, Coloniaeque juvenis adhuc degebat, Cunibertinis canonicis fuerit adscriptus. Verum sunt, qui sanctum tum demum, cum anno circiter 1076 aut sequenti improbis Manassis archiepiscopi moribus Remos deserere fuisset coactus, canonicatu in collegiata S. Cuniberti Ecclesia donatum fuisse, contendunt, idque idcirco quod Sanctus anno 1079, quo praefatam epistolam Manasses scripsit, Cunibertinae Ecclesiae canonicus ratione obtenti in hac in adolescentia canonicatus vocari nequivisset, cum tunc beneficio hujusmodi, utpote a pluribus jam annis Ecclesiae Remensis canonicus factus, sese haud dubie abdicasset. Res sane mihi sat verisimilis [Col. 0036C] apparet.

53. Attamen fieri potest, ut Manasses locutus fuerit de Sancto, veluti de Cunibertinae Ecclesiae canonico, quod, etsi non amplius tunc, aliquando tamen in hac canonicatum obtinuisset, eumque, utpote pravis suis moribus contrarium, pro canonico Remensi habere ex odio nollet; quod ut facilius credi queat, faciunt, quae jam recitatis proximo subdit, haec verba: »Cujus (Brunonis nimirum) societatem non magnopere affectamus, utpote de cujus vita et libertate penitus ignoramus; et quia, quando apud nos fuit, multis beneficiis a nobis in eum collatis, male et nequiter tractati sumus.« Ita quippe, ut Sancto apud Sedis Apostolicae legatum invidiam [Col. 0036D] conflet, Manasses hic loquitur. Ad haec Sanctus a Cunibertino canonicorum collegio, in quo primum vitae, ad canonum praescriptum exigendae, sese dederat, Cunibertinus canonicus, etsi ad aliud canonicorum collegium jam transiisset, dici forsan adhuc potuerit, quod pro tempore, quo Remis versaretur, possessi in Ecclesia Cunibertina canonicatus fructibus dumtaxat renunciasset, ipso interim canonicatu canonicique Cunibertini titulo retento, ut ad hunc, si quando Remensi excidisset, redire potuisset. Duo certe diversa hunc in modum, maxime si legitima, ut fieri potuit, auctoritas intervenerit, beneficia possidendo in canones peccaturus Sanctus fuisse non videtur. Hisce itaque consideratis, eorum opinio, [Col. 0037A] qui Brunonem, antequam Gallias adiret, Coloniae in collegiata S. Cuniberti ecclesia canonicum exstitisse, autumant, non omnino improbabilis apparet, ac proin Historiae litterariae Franciae scriptores, dum sanctum, antequam Gallias peteret, et Ecclesiae Cunibertinae canonicum faciunt, et in hac fuisse educatum, affirmant, erroris indubitati arguere non ausim, licet interim contrarium aestimantium opinio probabilior appareat.

54. Et haec quidem probabilior multo erit, si ad id, ut Sanctus Ecclesiae Cunibertinae canonicus esse potuerit, provectior fuerit quam quatuordecim aut quindecim annorum aetas requisita. Sanctus enim, cum id circiter aetatis esset, aut adhuc junior, Colonia in Galliam litteras discendi ergo profectus jam [Col. 0037B] fuisse, Remisque studuisse videtur. Funebris enim Titulus, inter recudendos 56, quo S. Mariae Ecclesiae metropolitanae Remensis canonici Sancto parentarunt, sic habet:

Quem tenerum docuit mater Remensis alumnum,
Propositi tenuisse fidem laetata Brunonem,
Migrantem ad Dominum lacrymis precibusque salutat.
Per tenerum autem alumnum quatuordecim aut quindecim annorum, aut etiam paulo junior adolescens hic intelligendus videtur. Ita autumo, tum quod adjectivum tener, dum aetatem afficit, ad paucos hanc annos per se contrahat, tum quod Sanctus Remis litteras humaniores didicerit, annoque circiter 1047 philosophiam, cum verosimiliter annorum circiter septemdecim dumtaxat esset, Turonis audire [Col. 0037C] inceperit. Et hoc postremum quidem infra probabo; Sanctum autem Remis humaniores litteras didicisse, fidem facit apud Mabillonium Praefatione in saeculi VI Bened. part. II, num. 85 Baldricus abbas Burguliensis, auctor coaevus; ibi enim in carmine ad Godefridum Remensem nondum edito de S. Brunone sic canit:

Et tunc Remis erat, Remis quoque Bruno studebat,
   Bruno Latinorum tunc studii speculum.
Hic autem per Latinorum tunc studium non philosophiam, aliasve altiores scientias, sed litteras humaniores, quibus linguae grammaticaeque Latinae studium comprehenditur, verosimillime intelligit.

55. Et vero Sanctum, qui, cum juvenis admodum, [Col. 0037D] ut dictum, Remis studuerit, verosimillime, antequam hoc faceret, nec Parisiis, nec in alia Galliarum civitate litteris operam dederit, politiori litteratura seu humanioribus litteris sese Remis excoluisse, ipsimet Historiae litterariae Franciae scriptores loco supra cit. non obscure docent, poesi illum aeque ibidem, quam aliis scientiis, ut aevi, quo vivebat, mos ferebat, incubuisse, asseverantes, ut verosimillime, dum pro scientiis, a Brunone Coloniae Agrippinae haustis, ejus apud Labbeum exstans elogium loco supra cit. laudant, minus ex hoc, quam verbis suis indicent, deductum voluerint, aut certe, quid ex eo consequeretur, minus perspexerint. Porro Sanctus tanto ardore tantoque successu humanioribus litteris seu linguae Latinae studio sese totum in celeberrima [Col. 0038A] tunc Remensi schola addixit, ut aliis in exemplum proponeretur. Ita ex ultimo, e duobus proxime huc transcriptis Baldrici, abbatis Burguliensis, versiculis colligendum videtur: »Bruno Latinorum tunc studii speculum.« Ad haec quantum Sanctus nominatim in poetica facultate progressum fecerit, sufficienter ostendit vel solum ab eo compositum atque tum alibi saepius, tum Parisiis a Judoco Badio cum caeteris sancti Viri Operibus anno 1524 excusum Paraeneticum ad coelestia capessenda Epigramma, utpote in cujus versibus, ut ut ad artem omnino non exactis, ea tamen, quam in aliis pene omnibus poetis saeculi XI, quo Sanctus floruit, frustra quaeras, et venustas et elegantia mirifice elucet.

56. Integrum id speciminis loco huc transcribo. [Col. 0038B] Sic habet:

Mortales Dominus cunctos in luce creavit,
   Ut capiant meritis gaudia summa poli.
Felix ille quidem, qui mentem jugiter illuc
   Dirigit atque vigil noxia quaeque cavet!
Nec tamen infelix, sceleris quem poenitet acti,
   Quique suum facinus plangere saepe solet.
Sed vivunt homines, tamquam mors nulla sequatur,
   Et velut infernus fabula vana foret,
Cum doceat sensus, viventes morte resolvi,
   Atque erebi poenas pagina sacra probet;
Quas qui non metuit, infelix prorsus et amens
   Vivit et extinctus sentiet ille rogum.
Sic igitur cuncti mortales vivere curent,
   Ut nihil inferni sit metuenda palus.
[Col. 0038C] Nec minus Sanctus, uti ex dicendis pronum erit colligere, altioris ordinis scientiis, quam poetica facultate sese studuit imbuere. Verum ubi hasce ac nominatim quidem philosophiam didicit? Pro civitate Parisiensi stant non modo Blomenvenna verbis num. 50 huc transcriptis, Surius in Sancti Vita, aliique Ordinis Carthusiensis scriptores non pauci, verum etiam, quos omnes nominare non vacat, alii nonnulli, ac nominatim in Universitatis Parisiensis Historia, anno 1665 a se edita, tom. I, pag. 467 et seq. Caesar Egassius Bulaeus, qui, licet Sanctum Parisiis philosophiae incubuisse, aperte ibidem non edicat, satis tamen id indicat, quique, quod reliqui non faciunt, opinionem suam, qua praeterea Sanctum [Col. 0038D] Parisiis docuisse, autumat, probare etiam nititur.

57. Ac ad id quidem tres conjecturas adhibet diversas. Omnium postremam, cum tantum eo tendat, ut Sanctum Parisiis, quod infra dumtaxat discutiendum, docuisse probet, praetermitto, solumque duas reliquas examino. Harum posterior »petitur (verba sunt Bulaei) ex auctore anonymo, qui Historiam a Roberto ad mortem usque Philippi I perduxit, quique Brunonem novit aut nosse potuit. Ille autem iis eum accenset, quos prope certum est studuisse et docuisse Parisiis. »Hoc tempore,« inquit, nempe circa annum 1060, »tam in divina, quam in humana philosophia floruerunt Lanfrancus Cantuariensis episcopus, Guido Langobardus, Manigaudus Teutonicus, Bruno Remensis, qui [Col. 0039A] postea vitam duxit eremiticam.« Nemo autem dixerit, Viros illos docuisse Remis.« Ita ille, qui, quamquam Sanctum philosophiae Parisiis incubuisse, expresse non edicat, satis tamen id innuit, cum, Parisiis studuisse eum, prope certum esse velit, simulque, quo rem evincat, anonymi textum, quo Sanctus in philosophia floruisse, asseritur, in medium adducat. Verum unde, quaeso, Brunonem non alibi quam Parisiis philosophiae incubuisse, aut etiam scientiam hanc docuisse, certum esse potest?

58. Sane Brunonem philosophiam Remis docuisse, ex infra dicendis ac nominatim ex ipso, quod hic Bulaeus laudat, Fragmento historico verosimilius apparet, ut proinde contrarium sit incertum, debeatque vel hinc Bulaei conjectura, de philosophia a [Col. 0039B] Brunone Parisiis excepta, pro admodum incerta haberi; an vero de aliis, quos anonymus a Bulaeo adductus laudat, certior sit, aliis examinandum relinquo, et ad alteram scriptoris hujus conjecturam jam venio. »Haec est ex Chronici Malleacensis (verba iterum sunt Bulaei) manuscripto codice, qui servari dicitur Parisiis in bibliotheca Puteana, quique ab auctore conscriptus est circa annum 1160, et in lucem editus a Philippo Labbeo. In eo autem leguntur haec verba ad an. 996: »Gerbertus docuit Fulbertum, Carnotensem episcopum. Hic iterum Fulbertus docuit Berengarium canonicum S. Martini. Qui item Brunonem Remensem et alios multos haeredes philosophiae reliquit. Bruno quidem [Col. 0039C] perfectus philosophus et eremita apud Calabriam multorum monachorum Pater obiit in Christo.« At ubi Berengarius eum haeredem philosophiae reliquit? Certe ubi ipse docebat; at non legitur docuisse Remis, sed Turonis, et praesumitur docuisse Parisiis post mortem Fulberti Carnotensis praeceptoris sui. Itaque verisimile est, Brunonem eum (in philosophia nimirum) Lutetiae audivisse.«

59 Hactenus Bulaeus, contendens videlicet, non tantum Sanctum nostrum philosophiae placita Parisiis excepisse, verum etiam ibidem in hisce magistro usum esse Berengario, Turonensi S. Martini canonico, viro illo ex sparso haereseos suae, qua realem Corporis et Sanguinis Christi in Eucharistiae Sacramento praesentiam negavit, Calvinoque et ejus [Col. 0039D] sequacibus praelusit, veneno per omnem late Europam notissimo. Verum cum Berengarius (adi Historiae litterariae Franciae scriptores tom. IX, pag. 140) Parisiis docuisse nuspiam legatur, sitque proinde, uti ipsemet Bulaeus verbis recitatis satis indicat, an ibidem revera ille unquam docuerit, admodum dubium, cur Turonis hunc, ubi certe docuit, a Sancto in philosophia auditum fuisse, e recitatis Malleacensis Chronici verbis potius non intulit? Sane cum Berengarius, a Lanfranco variis disputationibus devictus, et a discipulis propterea desertus, Parisios et scholas dimittere, Turonasque repetere, ex ipsiusmet Bulaei opinione sub annum 1038 fuerit coactus, nequiit profecto Sanctum in philosophia ibidem habere discipulum, utpote qui tunc, anno [Col. 0040A] demum, ut docui, 1030 circiter natus, decimum aetatis suae annum nondum attigisset. Ruit itaque et altera, qua Parisiis a Brunone philosophiam fuisse exceptam, probetur, formata a Bulaeo conjectura. Et vero Sanctum non Parisiis, sed Remis vel Turonis philosophiae incubuisse, dicendum: Remis quidem, si Berengarius in scientia illa magister ei non obtigerit, Turonis vero, si obtigerit.

60. Ac horum quidem primum idcirco placet, quod Sanctum diu Remis studuisse et docuisse, et ex jam dictis et ex porro dicendis certum omnino sit; postremum vero, quod utique, si revera Sanctus, ut Chronicon Malleacense tradere videtur, in philosophia Berengarium audierit, factum id esse ibi, ubi hic docebat, verosimillimum appareat. Ut [Col. 0040B] itaque Remisne, an Turonis philosophiae placita Bruno exceperit, definiri utcumque queat, habueritne hic in philosophia Berengarium magistrum, est indagandum. Ac Sanctum quidem in philosophia magistro usum esse Berengario, mea est opinio, quam ut probem, primo eos, qui illi adversantur aut certe non favent, convenio. Marlottus, postquam Historiae metropolis Remensis tom. II, pag. 135 S. Brunonem dixit praeceptorem, in philosophia videlicet, nactum fuisse Berengarium, S. Martini Turonensis canonicum, statim addit, »si chronographo Malleacensi, Brunonis coaetaneo, credatur.« Mabillonius fidei professioni S. Brunonis, quam tom. IV Veterum Analect. pag. 400 edidit, annotationem hanc praefixit: »Deoduini epistolae propter [Col. 0040C] argumenti affinitatem subjicere visum est S. Brunonis fidei professionem, quam morti proximus edidit, damnata haeresi Berengarii, cujus discipulus fuerat, si fides est Chronico Malleacensi.« Duo itaque viri illi eruditi, Marlottus nempe et Mabillonius, quidquid Chronici Malleacensis auctor verbis num. 58 a Bulaeo adductis scribat, pro indubitato non habuere, Brunonem in philosophia magistro usum umquam esse Berengario. Nec tantum rem hanc dubiam, verum etiam a vero alienam autumavit Mabillonius.

61. Etenim Praefatione in Saeculum VI Benedictinum num. 7 circa medium sic scribit: »De hac propagatione (doctrinae et eruditionis) agens sancti [Col. 0040D] Maxentii chronographus, eam, tanquam e fonte, repetit a Girberto seu Gerberto monacho Auriliacensi, qui Fulbertum Carnotensem docuisse dicitur. Fulbertus vero, ait, ille, »docuit Berengarium canonicum sancti Martini: qui item Brunonem Remensem et alios multos heredes philosophiae reliquit:« quo ex loco nonnulli colligunt, Brunonem, sacri Carthusiani Ordinis institutorem, Berengarii discipulum exstitisse. Verum praeterquam quod illius Maxentiani chronographi auctoritas tanti non est, ut id adstruere valeat, certe ipsa chronographi verba longe aliter interpretanda videntur. Haec enim verba, »qui item Brunonem Remensem« etc. non ad Berengarium referenda sunt, sed ad Fulbertum, qui Berengarium docuit, qui item Brunonem Remensem. [Col. 0041A] Deinde ipsamet verba non evincunt, Fulbertum, nedum Berengarium, auditorem habuisse Brunonem, sed tantum Brunonem et alios multos, sive a Fulberto, sive a Berengario haeredes philosophiae relictos fuisse, a quocumque demum praeceptore eruditi fuerint illi, id est, Bruno aliique philosophiae heredes. Certe Brunonem jam clericum et Coloniensem canonicum, ac proinde litteris excultum, ex urbe Colonia in Remorum civitatem accessisse, constat; at longe verosimilius est, eum a Notgero, Leodicensi episcopo, ejusque discipulis institutum fuisse. Hujus rei testis est locupletissimus Manasses, Remorum archipraesul, in Apologia sua, ubi de Brunone, qui ejus moribus adversabatur, haec habet: »Bruno nec noster clericus, nec noster natus [Col. 0041B] aut renatus est, sed sancti Cuniberti in regno Teutonicorum positi canonicus est,« etc. Id observare visum est hoc loco de viro sanctissimo, qui, etsi Berengarii discipulus fuisset, longe ab ejus errore abhorruit, ut probat ipsius confessio de sanctissimo eucharistiae sacramento, quam alias retulimus. Sed interest verum a falso discernere, et nubeculam illam, si qua erat, a tanto lumine removere.«

62. In altera deinde in Saeculum VI Benedictinum Praefatione, quo opinionem suam confirmet, num. 85 sic scribit: »Hunc Godefridum (Remensem, qui S. Brunoni in scholarum magisterio a Manasse, Remensium archiepiscopo, Remis fuit suffectus) viventem ac mortuum laudavit Baldricus abbas, qui eum Remis genitum, litterisque institutum cum [Col. 0041C] Brunone fuisse dicit. Ita enim canit ille in carmine nondum edito ad Godefridum Remensem.

Nobilis urbs Romae soror inquam, et Roma secunda
   Te genuit, peperit promeruitque sibi.
Haec te doctrinae totius nectare fultum
   Adscivit studiis praeposuitque suis.
Gallia tunc etiam studiis florebat opimis,
   Florebatque tuo Gallia plus studio.
Ad te currebant examina discipulorum
   Et refovebantur melle parentis apes.
Et tunc Remis erat, Remis quoque Bruno studebat,
   Bruno Latinorum tunc studii speculum.
Ipsis temporibus studuitque senex Herimannus,
   [Col. 0041D] Et mundo studii clara lucerna fuit.
Tu fueras juvenis, fueras et acutior illis.
   Tertius ergo venis, jam quoque primus eras.
Gervasio princeps, princeps tuus ille Manasses
   Successit, qui te promovet ad studium.
Ex his intelligitur, quod in priori Praefatione (loco nempe proxime ante hunc supra huc transcripto) ostendimus, Brunonem Remis operam litteris (in philosophia videlicet) dedisse, non Turonis sub Berengario magistro, ut quidam ex Chronico Malliacensi male intellecto persuadere volunt; et quidem non solum cum praedicto Godefrido, sed etiam cum Herimanno seniore, quem Gozechinus scholasticus primum laudat inter illius saeculi sapientes et auctoritate [Col. 0042A] praestantes, qui, relictis inferioribus studiis, in theologiae otium concesserant.«

63. Hactenus Mabillonius: verum haec, ut jam supra docui, Baldrici, abbatis Burguliensis, verba, »et tunc Remis erat, Remis quoque Bruno studebat, Bruno Latinorum tunc studii speculum,« quae potissimum, quod Mabillonius contendit, conficere deberent, in sensu naturali et magis obvio accepta significare dumtaxat videntur, Brunonem Remis litteris humanioribus operam dedisse. Si autem per »Latinorum studium« a Baldrico litteras humaniores non fuisse intellectas, praefracte velis, esse equidem non videtur, cur hic auctor magis debeat intelligi de philosophicis, quam de theologicis studiis, quibus Bruno Remis animum excoluerit. Quod [Col. 0042B] si ergo reipsa in toto huc transcripto textu de theologia dumtaxat, in quam sanctus Remis una cum Godefrido Remensi et Herimanno seniore incubuerit, Baldrico abbati sermo sit, quid, quaeso, inde habebitur pro opinione, qua sanctum, non Turonis apud Berengarium, sed Remis philosophiam excepisse vult Mabillonius? Scriptori huic nihilominus consensere deinde Historiae litterariae Franciae scriptores tom. IX, pag. 233, ita in inferiori paginae hujus margine notantes: »Ex errore et ex Chronici Malleacensis sensu male intellecto factum est, ut, Brunonem Turonis sub Berengario studuisse, quidam auctores scripserint. Remis id fuisse, Baldricus, Burguliensis abbas, diserte (loco nempe a Mabillonio supra adducto) affirmat.« Ita illi; sed dispiciamus [Col. 0042C] modo, an, qui sanctum sub Berengario Turonis studuisse, seu philosophiae placita excepisse scripserunt, indubie errarint, ac Malleacense Chronicon male intellexerint, seu potius an hoc verbis num. 61 datis sat felici successu interpretetur Mabillonius. Primo hic scriptor ait: »Haec . . . (Chronici Malleacensis) verba, »qui item Brunonem Remensem,« etc, non ad Berengarium referenda sunt, sed ad Fulbertum, qui Berengarium docuit, qui item Brunonem Remensem.« Fulbertum ergo, non Berengarium, ex hac Mabillonii interpretatione magistrum in philosophia Sanctus habuerit. Verum hoc, nisi simul Chronici Malleacensis auctorem erroris arguere velimus, nequit admitti.

[Col. 0042D] 64. Fulbertus enim, de quo loquitur, fuit Carnotensis episcopus; hic autem, ut Historiae litterariae Franciae scriptores tom. VII, pag. 265 dilucide ostendunt, e vivis excessit anno 1029, quo Sanctus vel non natus, vel certe prae aetate nimium adhuc imbecilla philosophiae lectionibus excipiendis intelligendisque idoneus nondum erat, uti ex iis, quae de natali Brunonis anno supra dicta sunt, pronum est eruere. Et vero sancto Fulbertum Carnotensem esse non potuisse in philosophia magistrum, ipsemet Mabillonius forsitan observarit. Ita suspicor, quod Chronici Malleacensis interpretationi, de qua jam dictum, alteram hanc proxime subjungat: »Deinde ipsamet (allegata Chronici Malleacensis) verba non evincunt, Fulbertum, nedum Berengarium, auditorem [Col. 0043A] habuisse Brunonem, sed tantum Brunonem et alios multos, sive a Fulberto, sive a Berengario »Heredes philosophiae« relictos fuisse; a quocumque demum praeceptore eruditi fuerint illi, id est, Bruno, aliique philosophiae heredes.« Ab opinione sane, qua Sanctus apud Turonas sub Berengario studuisse, statuitur, eruditi omnes facile discedent, si alter hic, quo Mabillonius utitur, Chronici Malleacensis interpretandi modus locum debeat habere. Verum res, ut mihi equidem apparet, verosimillime secus habet; quod ut probatum dem, ipsa recito Malleacensis Chronici verba, non ea tantum, quae Mabillonius loco supra cit. transcripsit, verum etiam, quae hisce praemittuntur, aliquot alia, textum aliquanto prolixiorem constituentia, qui sic habet: »Girbertus [Col. 0043B] vero natione Aquitanus, monachus Aureliacensis sancti Geraldi ecclesiae, . . . . ab imperatore papa Romanorum sublevatus est propter philosophiae gratiam: mutatum est nomen ejus pristinum et vocatus est Silvester. Girbertus enim docuit Fulbertum Carnotensem episcopum, qui post Leobinum exstitit episcopus. De quo multa scripta vel in pagina, vel in cantu sanctae ecclesiae remanserunt. Hic iterum Fulbertus docuit Berengarium canonicum sancti Martini. Qui item Brunonem Remensem et alios multos heredes philosophiae reliquit.«

65. Ordine hic, quo floruerunt, recensentur nonnulli, ut consideranti patebit, philosophiae doctores seu magistri, quorum alii aliis scientiam hanc tradidere; quare, cum Berengarius, uti apud omnes [Col. 0043C] in confesso est, philosophiae doctor seu magister etiam exstiterit, haec chronographi Malleacensis verba: »Qui item Brunonem Remensem et alios multos heredes philosophiae reliquit,« non ad Fulbertum, ut vult Mabillonius, sed ad Berengarium referenda sunt, itaque debent intelligi, ut significent, hunc ipsummet S. Brunoni philosophiae scientiam tradidisse. Et vero, ut ita intelligantur, naturalis etiam maximeque obvius quem offerunt, sensus exigit, quemadmodum, quantum opinor, quisque facile fatebitur, qui praejudiciis vacuus exstiterit. Mabillonius quidem, ut sanctam philosophiam a Berengario doctum non fuisse, ac proin haec verba, »Qui item Brunonem Remensem,« etc., eo modo, quem assignat, exponenda evincat, in probationem [Col. 0043D] adhuc addit, »Brunonem, jam clericum et Coloniensem canonicum, ac proinde litteris excultum, ex urbe Colonia in Remorum civitatem accessisse,« idque constare ex hisce (adi num. 52) Manassis Remorum archipraesulis de S. Brunone verbis, »Bruno nec noster clericus, nec noster natus, aut renatus est, sed sancti Cuniberti, in regno Teutonicorum positi, canonicus est,« etc. Verum litteris, quae altioris, ut philosophia, ordinis sint, nondum sanctum, cum Colonia Remos adiit, excultum fuisse, supra docuimus, nec id constare potest ex allegatis a Mabillonio Manassis archiepiscopi verbis, cum ex hisce, ut jam supra dictum, potius appareat, sanctum nostrum, antequam litteras discendi causa [Col. 0044A] Remos adiret, S. Cuniberti canonicum non exstitisse, sed tum demum, cum anno 1076 aut sequenti Remis excedere fuisset compulsus.

66. Nullum itaque ex argumentis, quibus Mabillonius, modo vel uno vel altero a se assignato Chronici Malleacensis, quae prolixe nunc discussa sunt, verba explicanda esse, probatum vult, rem certo evincit, ac proin sensui naturali magisque obvio, quem haec offerunt, adhaerens, ita ea pergo accipere, ut Berengarium S. Brunoni philosophiae placita tradidisse, significent: quod proinde re ipsa etiam factum, pro verosimillimo habeo, Chronici Malleacensis, quod auctorem Sancto nostro fere aequalem habet, auctoritate impulsus. Addit quidem (vide num. 61) etiam Mabillonius, tanti hanc [Col. 0044B] non esse, ut Chronicon illud iis, quae adstruit, fidem indubitatam facere possit, reque ipsa nonnulla, quae memoriae prodit a veritate aliena, deprehensa sunt, tum a Labbeo, a quo primum publici juris factum est, tum post eum ab Historiae litterariae Franciae scriptoribus tom. XII, pag. 79 et sequenti. Verum, etsi id ita sit, verosimillimum tamen adhuc apparet, quod de tradita S. Brunoni a Berengario philosophia affirmat. Ea enim, in quibus Chronici illius auctor a veritate deviasse notatur, ab aetate ejus longius abfuere; in iis autem, quae vel tempore suo vel non diu ante gesta sunt, vix unquam a Labbeo, qui tamen errores ejus sedulo adnotavit, errasse notatur, ut proinde, cum synchronus aut certe pene aequalis Sancto nostro exstiterit, [Col. 0044C] in iis utique, quae de audita ab hoc sub Berengario philosophia tradit, errasse existimandus non sit, neque vero errasse, a Labbeo notatur. Quare, si non omnino certum, verosimillimum equidem, omnibus consideratis, est, Sanctum nostrum a Berengario philosophiam doctum fuisse.

67. Hinc porro jam consequitur, ut eam, non Parisiis, quod hic etiam probandum erat, sed Turonis, cum in hac civitate, non autem (uti modo inter recentiores criticos satis convenit) in alia, Berengarius docuerit, verosimillime exceperit. At vero, inquies, Berengarius impia sua, qua alios etiam inficere conabatur, haeresi infamis juxta ac periculosus erat, ac proin existimandum non apparet, vel [Col. 0044D] sancti parentes, vel eos, qui illius adhuc juvenis curam gerebant, commissuros fuisse, ut Sanctum, magistri hujusmodi disciplinae traditum, venenatae impiaeque doctrinae hauriendae discrimini exponerent. Verum Berengarius non statim, cum scholas Turonenses regere coepit, in haeresim fuit prolapsus, nec statim, cum haereseos suae virus spargere coepit, passim pro haeretico ab omnibus fuit habitus. Et Hugo quidem Lingonensis episcopus, Berengarii olim condiscipulus, primus fuit, qui ab eo (adi Historiae litterariae Franciae scriptores tom. VIII, pag. 202) in eucharistiae sacramento et realitatem et transubstantiationem negari, detexerit, quique haud ita dudum post, quo errantem in viam reduceret, pulchram ad eum dedit epistolam; quare cum haec (adi iterum [Col. 0045A] laudatos scriptores loco cit.) non citius, quam paulo ante Octobrem anni 1049 scripta fuerit, consequens est, ut verosimillime prava Berengarii doctrina anno dumtaxat proxime hunc antecedenti, quo etiam haec aut tantum paulo citius turbas in ecclesia excitasse videtur, ab Hugone Lingonensi episcopo fuerit detecta. Jam vero, cum id ita sit, nihil sane sancti parentes, tutoresve impedire debuit, quo minus eum anno 1047, quo ex supra dictis septemdecim circiter annorum jam esse potuit, Turonas mitterent philosophiae placitis a Berengario imbuendum. Imo vero non satis video, cur eo etiam anno 1048 aut sequenti, cum anno demum 1050 a Leone IX Papa in concilio Romae celebrato Berengariani errores fuerint damnati, mitti non potuisset.

[Col. 0045B] 68. Nec porro Brunoni aut ejus filiis dedecori venti debet, quod is hominem de fide non recte sentientem, nec tamen ut haereticum damnatum in philosophia audierit; etsi enim id ita ex jam dictis appareat, dubitandum tamen non est, quin a Berengario saltem tunc, cum in concilio Romano damnatus primum hic fuisset, recesserit. Ita autumo vel ex eo, quod ab impia ejus haeresi maxime abhorruerit, ut fidem facit, tum, quas fecit, infra hic memorandas in psalmum XXI et in cap. XI, epist. I ad Corinth. commentationes, tum, quam morti proximus emisit, fidei professio, a Mabillonio, tom. IV Analect., pag. 400 et seq. relata infraque huc transcribenda. At vero quoniam hic de fidei professione, a sancto [Col. 0045C] morti proximo emissa, sermo incidit, unum hic adhuc moneri lectorem, necesse est. Cum in professione illa Bruno statim hisce vocibus: »Credo sacramenta, quae catholica credit et veneratur Ecclesia,« subjungat: »Et nominatim, quod consecratur in altari, verum corpus esse, veram carnem et verum sanguinem Domini nostri Jesu Christi, quem et nos accipimus in remissionem peccatorum nostrorum, in spem salutis aeternae,« erit fortassis non nemo, qui, cum his verbis doctrina, Berengarianae e diametro opposita, contineatur, argumento etiam id esse velit, sub Berengario Turonis philosophiae Sanctum studuisse, utpote qui emissae a se fidei professioni verba illa incluserit non aliam ob causam, quam ut Berengarianae qualemcunque, cui idcirco [Col. 0045D] obnoxius esse poterat, suspicionem haereseos a sese amoliretur.

69. Et vero fuit, cum et ego, argui inde pro philosophia, a Sancto sub Berengario audita posse, arbitrarer; ast, re penitius examinata, comperi, morem hunc post Berengarianam haeresim exortam diu observatum fuisse, ut doctiores illustrioresque fere viri, cum morti essent proximi, fidei professionem emitterent, qua tum alia fidei dogmata, tum praecipue, quae ad sacratissimum eucharistiae sacramentum pertinent, profiterentur. Ac inprimis quidem exempli loco sit Gervasius, Remensis archiepiscopus, anno 1067 vita functus, qui cum moriturus esset, fidei professionem non multum ab emissa per Sanctum quantum ad reconditum de eucharistia dogma diversam, [Col. 0046A] emisit, ut videre licet in archiepiscoporum Remensium serie, quam Gallia Christiana aucta tom. IX exhibet. Accedit Matthaeus S. R. E. cardinalis, cujus Brunonianae non multum dissimilis, quam sub finem vitae emisit, fidei professio apud Petrum Venerabilem, abbatem Cluniacensem, Miraculorum lib. II, cap. 22 exstat, et Ludovicus VI Francorum rex, cujus Brunonianae itidem non multum dissimilis, quam moriturus emisit, fidei professio a Baronio in Annalibus ad annum 1131 recitatur. Berengarii itaque in philosophia discipulum fuisse S. Brunonem, argui ex ea, quam hic morti proximus emisit, fidei professione non potest. Nec, ut sanctum Berengarii in philosophia discipulum faciamus, validius argui potest e centesimo sexagesimo [Col. 0046B] sexto, quo ecclesia cathedralis Andegavensis, S. Mauritio sacra, Brunonem mirifice celebrat, funebri Titulo; licet enim hic binos hosce contineat versiculos,

Dux prius erroris monstravit iter melioris
Postea doctrinae, quae gaudia dat sine fine
e quibus, Sanctum in errorem contra fidem, quem postea deposuerit, fuisse prolapsum, ac proin non tantum Berengarium habuisse magistrum, ast etiam perversae ejus contra eucharistiae sacramentum sectatorem aliquando exstitisse, suspicari non nemo forsan posset, sinistrae tamen hujusmodi de Sancto suspicioni locum inde merito esse non posse, quisque facile deprehendet, qui cum aliis, in eodem titulo antecedentibus et consequentibus, recitatos [Col. 0046C] binos versiculos considerarit.

70. Ita quippe patescet, per »errorem,« quidem in hisce non errorem contra fidem, cui aliquando Sanctus adhaeserit, sed profanas scientias, quas sedulo magnaque cum laude primo coluerat docueratque, per »doctrinam« autem »meliorem,« non ullam sincerae veraeque fidei dogma, cui aliquando fuerit adversatus, sed divinam Evangelii, qua, postea saeculo deserto, in eremum secessit, terrenaque suo exemplo despicere ac coelestia sectari alios docuit, institutionem debere intelligi. Ut hoc eo queat deprehendi facilius, versiculos huc facientes, tam qui consequuntur, quam qui praecedunt binos recitatos, huc transcribo. Praecedentes hi [Col. 0046D] sunt:

Plus quam Maronis laudatur lingua Brunonis
Gloria Platonis vilescit laude Brunonis.
Hic praecellebat doctoribus, hic faciebat
Summos doctores, non instituendo minores.
Doctor doctorum fuit hic, non clericulorum.
Nam nec honestates verborum, nec gravitates
Sumpsit Brunonis, nisi vir magnae rationis.
Rectio prudentis superabat acumina mentis;
Ut documentorum doctor satis exstitit horum.
Hic plus perfectam voluit praeponere sectam
Nuntiat egregiam divina docendo sophiam,
Primaque destruxit et tanquam frivola duxit.

71. Consequentes vero isti:

Sed nil mundana sapientia dat nisi vana;
[Col. 0047A] Haec facit elatos pompa, facit illa beatos.
Factis complebat, operando quod ore docebat:
Multos sermones faciebat per regiones.
Urbem transivit Romam Calabrosque petivit.

Scriptor anonymus, qui Tractatum de S. Brunone, a Carthusianis hujatibus mecum communicatum, composuit, aliter nonnihil, quo Sanctum erroris in fide suspicione liberet, titulum funebrem, ei ab ecclesia Andegavensi sacratum, interpretatur. De hujus enim auctore num. 7 ita pronuntiat: »Brunonem primum laudat, quod celebrioribus doctoribus omni scientia profana (ut sunt grammatica, dialectica et aliae ejusmodi) excelluerit. Deinde illum majori laude dignum ostendit, quod »his plus perfectam voluit praeponere sectam,« id est, scientiam, [Col. 0047B] videlicet theologiam, ut sequenti versu explicat; »Nunciat egregiam divina docendo sophiam.« Idcirco, qui dux erroris prius fuerat, non quidem falsae doctrinae, sed periturae et mundanae scientiae, ut postea dicit, sive philosophiae, quam multi Sancti, tamquam quae nihil aut modicum ad salutem valet, contempserunt, »monstravit iter melioris postea doctrinae« sive concionando (nam »multos sermones faciebat per regiones«) sive docendo ac sacram Scripturam discipulis suis interpretando, ut canonicos Niolenses superius declarasse vidimus, cum eum dixerunt dudum ecclesiae Remensis summum didascalum, utpote in psalterio et caeteris scientiis luculentissimum.«

[Col. 0047C] 72. Ita ille: et sane interpretatio, quam hic suggerit, aliave similis, si supra a me assignata, quae tamen praestare videtur, forsan displiceat, necessario debet admitti, cum, Sanctum a fide numquam aberrasse certum sit e variis aliis funebribus ejus titulis, in quibus fidem semper sanam ac integram servasse, diserte traditur aut certe non obscure indicatur. Ut reliquos brevitatis ergo missos faciam, unum dumtaxat, vigesimum nempe et centesimum, in quo id expressius declaratur, in medium adduco. In hoc itaque monachi S. Audomari sic Sanctum compellant:

Ergo vera fides, quam tu semper coluisti,
Te trahat ad Christi requiem, quam Bruno petisti.
Ceterum haec tam de errore in fide, cujus suspectus [Col. 0047D] Bruno videri queat, quam de fidei professione, sub vitae terminum ab eo emissa, paulo fusius prosequi hic libuit, ut evidentius pateat, nihil inde pro opinione, qua Berengarii in philosophia discipulum Sanctum nostrum facimus, posse concludi. Atque ad id quidem veritatis amor me compulit, quo praeterea nunc fit, ut committere non possim, quin unum adhuc, quod eidem opinioni nostrae utcunque obest aut saltem non favet, lectori modo ob oculos ponam. Inter titulos Sancti funebres, qui numero tamen 180 fere sunt, nullus occurrit, quo ei ecclesia Turonensis parentarit; unde videri potest Turonas non adiisse Carthusiae Calabrinae alumnus, qui encyclicam de morte S. Brunonis epistolam circumtulit, quique tamen id, si Turonis philosophiam Sanctus [Col. 0048A] excepisset, facturus fuisse videtur, utpote usitatum aetate sua morem, quo encyclicae hujusmodi epistolae ad ecclesias praecipue, quibus defunctus aut notus esset, aut saltem notus esse, praesumeretur, solebant deferri, verosimillime secutus.

73. Ita, qui nostrae de audito Turonis a Brunone in philosophia Berengario opinioni adversantur, possunt arguere. Verum non omnes verosimiliter funebres Sancti tituli uni eidemque rotulo, qui encyclicam (adi num. 25 et infra in hanc notanda) de Sancti obitu epistolam, a Carthusiano Calabrino circumlatam, pluresque certe ad hanc responsorias seu titulos funebres complectebatur, fuere inscripti, chartaeque separatae, in quas aliquot ex hisce verosimiliter fuerint conjecti, temporis injuria interire [Col. 0048B] facile potuerunt. Quid si ergo id de titulo funebri, quo ecclesia Turonensis Sancto parentavit, factum fuerit? Ad haec Carthusiae Calabrinae alumnus, qui epistolam encyclicam, mortis S. Brunonis nuntiam, circumtulit, forte etiam non omnes, quibus is in vivis superstes notus fuerat, ecclesias adierit, a more solito ob causas, quae nos latent, deflectens. Ut ut sit, ex eo equidem, quod inter titulos Sancti funebres nullus omnino, ecclesiae Turonensis nomine insignitus, occurrat, consequens non est, ut vel Bruno Turo is notus non fuerit, vel philosophiae operam non dederit. Ambigi enim nulla ratione potest, quin Sanctus Coloniae Agrippinae, utpote in qua civitate natus ac magna ex parte educatus esset, [Col. 0048C] notissimus exstiterit, nec tamen inter funebres ejus titulos ullus est, qui ecclesiae Coloniensis, seu cathedralis seu collegiatae S. Cuniberti, in qua tamen Sanctus canonicum egerat, nomen praeferat; ut sane ex difficultate, quae modo proposita est, non infirmetur opinio, qua Sanctum Turonis philosophiam sub Berengario didicisse arbitramur. Hinc porro et ex aliis supradictis consectarium est, ut Sanctus verosimillime, cum jam octodecim esset annorum, Parisiis nondum studuisset. Cum enim, dum quatuordecim circiter esset annorum aut adhuc junior, litteras humaniores, quarum rudimenta Coloniae posuerat, Remis prosecutus sit, hisque ibidem jam imbutus philosophiam Turonis audire incoeperit, nec paucioribus, quam binis, annis verosimillime absolverit, [Col. 0048D] quo, quaeso, tempore ante expletum decimum octavum aetatis suae annum Parisiis studere potuerit? An autem ibidem umquam post certo studuerit aut etiam docuerit, dicenda aperient.



§ IV. Quo Sanctus Turonis, Berengario relicto, sese contulerit, quid tum primum egerit, quandonam Remis docere inceperit, et quas ibidem scientias tradiderit, muniaque obierit.

74. Anno circiter 1048 aut certe non serius, quam anno 1050 Turonis, relicto Berengario, excessisse S. Brunonem, verosimillimum sane efficiunt, quae § praecedenti in medium adduxi. Verum quo tunc sanctus sese contulit? Parisiosne, an Remos? Nullum plane, quo alterutrum indubitanter asseram, suppetit monumentum antiquum. Pro civitate Remensi [Col. 0049A] tamen, quod in hac Sanctum diu et studuisse et docuisse, in comperto ex dicendis sit, stare malim. Morkensius in ms. sua Chronologica-diplomatica de S. Brunone Diatriba in ea versatur opinione, qua existimat, Sanctum ordinis sui institutorem post detectam Berengarii haeresim in patriam Coloniam Agrippinam esse reversum; quod sane vero apparet non absimile, etsi interim nullo pariter queat monumento sat antiquo probari. Sed quid de altero asserto dicendum, quo tum primum in S. Cuniberti ecclesia canonicum creatum fuisse Sanctum nostrum, Morkensius praeterea affirmat? Nec hoc, uti etiam Brunonem tunc ibidem in sacram Scripturam resque theologicas incubuisse, vero apparet absimile. Quod si interim ita, ut potuit, [Col. 0049B] sese etiam reipsa res habuerit, a Manasse, Remensium archiepiscopo, S. Cuniberti canonicus eo sensu, quem num. 53 exposui, vocari Sanctus etiam potuerit, quamvis in S. Cuniberti ecclesia, antequam in Galliam litteras dicendi causa e patria primum abiret, canonicum non egisset, ut proin, etiamsi cum diu etiam ante annum 1067, quo circiter scholarum Remensium praefectura sese ex dicendis abdicavit, canonicum in S. Cuniberti ecclesia exstitisse, feret admittendum, argui ex Manasse merito non passet, hanc illum ibidem vivendi normam jam inde ab eo tempore, quo nondum Gallias adierat, fuisse certo amplexum. Haec adde iis, quae num. 52, seq. et 65 dicta sunt.

75. Porro Sanctum in patriam post exceptam [Col. 0049C] Turonis philosophiam rediisse, canonicum ibi agere tunc primum coepisse, rebusque theologicis simul dedisse operam, longe evaderet verosimilius, si, quod laudatus Morkensius etiam tradit, Sanctum Colonia a Gervasio Remensium archiepiscopo, qui ad hanc cathedram anno 1055 fuerat promotus, ad civitatem Remensem, ut ibidem, quas callebat, scientias doceret, fuisse revocatum, sat certo posset argumento probari. Pro se quidam citat Morkensius antiquum, de quo num. 49, Carthusiae Montis-Dei in Picardia codicem, a Suriano in suis ad Surianam Sancti Vitam adnotationibus pag. 79 laudatum; verum cum de hujus antiquitate auctoritateque, tam Suriano quam Morkensio et Martinio, de quo num. [Col. 0049D] itidem 49, altum silente, aliunde mihi non constet, neutiquam codex ille, ut ut a praefatis scriptoribus antiquus vocetur, sufficere mihi potest, ut Sanctum revera a Gervasio Colonia Remos, ut istic doceret, fuisse revocatum, pro indubitato habeam. Rem itaque hanc, uti etiam, an Bruno, cum Turonas audita jam philosophia, deseruit, in patriam fuerit reversus, ibique aliquandiu, sacrae interim Scripturae rebusque theologicis dans operam, canonicum egerit, in medio relinquo, et ad alia Sanctum spectantia, quae certioribus solidioribusque fundamentis superstruuntur, tractanda progredior.

76. Brunonem imprimis Remis, cum verosimiliter etiam vel in hac ipsa civitate, vel alibi tum sacram Scripturam, tum etiam theologiam sedulo [Col. 0050A] jam excoluisset, scholarum magistrum egisse, vel ex solo quatuor primorum Carthusiae priorum Chronico, seu potius e brevi, quod ex hoc num. 7 huc transcripsi, Sancti elogio, utpote in quo hic ab auctore coaevo Remensis ecclesiae scholarum magister diserte appelletur, certum esse debet. Id interim etiam confirmatur ex Sigeberto Gemblacensi, et Hugone, Diensi episcopo sedisque apostolicae in Galliis legato, quorum ille in Chronographia ad annum 1084, hic apud Labbeum tom. X Conciliorum col. 365, in epistola ad Gregorium VII papam anno 1077 scripta, hicque infra adhuc memoranda Brunonem pariter »ecclesiae Remensis magistrum« appellant. Hisce adde Meinardum, Cormeriacenum in agro Turonensi priorem, qui in titulo [Col. 0050B] funebri, inter recudendos 176, quo Sancto parentavit, ita loquitur: »Mainardus, inquam, ego in Cormariensi monasterio monachorum plurimorum nomine, non opere, prior, Remorum civitatis oriundus fui, domini hujus Brunonis aliquot annis doctrinam audivi, Deoque volente admodum profeci.« Haec ille, qui, quamvis se Remis sub Brunone studuisse, aperte non edicat, res tamen ita sese verosimiliter habuerit, quod Remis ortum seu natum sese pronuntiet, ibique, ubi natus erat, aliquandiu verosimiliter litteras didicerit.

77. Atque haec quidem, quantum opinor, S. Brunonem Remis docuisse, seu magistrum egisse, satis superque evincunt: quas vero ibidem scientias docuerit, et quo circiter tempore id operis seu muneris [Col. 0050C] primum susceperit, nunc indagandum. Ac primo quidem Sanctum poesim ibidem docuisse, concludendum apparet e funebri ejus titulo 126; in hoc enim Atrebatensis S. Vedasti Nobiliaci coenobii schola eum ita alloquitur:

. . . . . . . . tibi, Bruno magister acute.
Viluit hic flore mundus, sterilique decore
Flos fuit in feno: viguit sub sole sereno,
Dum tua cantaret, studio dum musa vacaret,
Dum modo lactaret Remos, modo pane cibaret.
Nec tantum ex inferioris ordinis scientiis seu artibus poesim, sed ipsam etiam grammaticam Remis docuisse Sanctus videtur. Etenim in ecclesiae Constantiensis S. Mariae versibus scholaribus, qui titulum [Col. 0050D] ejus funebrem inter recudendos 156 constituunt, »multorum praeceptor grammaticorum« exstitisse declaratur; etsi autem, Remisne, an alibi grammaticos erudierit, non addatur, Remis tamen id fecisse illum, verosimile idcirco apparet, quod alibi, quam Remis umquam docuisse, nullo plane antiquo, quod fidem indubitatam facere natum sit, monumento queat ostendi. Alia non occurrunt, quae, ut scientias inferioris ordinis seu humaniores litteras Remis fuisse a Sancto traditas, evincam, possint conducere.

78. Ast quid de sublimioribus scientiis, Theologia videlicet ac philosophia dicendum? Sanctus quoque tam hanc, quam illam Remis docuisse videtur. Ac primo quidem, cum Brunoni laudes diversae, viro fere duntaxat philosophiam ac theologiam publice [Col. 0051A] professo apte convenientes, in nonnullis titulis funebribus, ac praecipue quidem titt. 31, 32, 107, 124, 126, 131, 146, 166, 168 et 173, nulla plane loci, quo scientias hasce ille docuerit, mentione facta, attribuantur, ex eo ipso mox adducto, quo Remis grammaticam docuisse videtur, argumento consequitur, ut et ibi philosophiam ac theologiam docuerit; verum rem alio adhuc modo lubet firmare. Fragmenti historici, quod a tempore Roberti, Francorum regis, ad mortem Philippi I deducitur, quodque a Marloto num. 57 laudatur, scriptor anonymus, quod non tam ex patria, quam ex studiis, quibus Remis tum discendo, tum docendo diutissime vacaverat, et ex dignitatibus, quas ibidem obtinuerat, Brunonem cognitum haberet, [Col. 0051B] »Remensem« eum, ut num. 12 docui, appellat; quare, cum praeterea hac Sanctum eo ipso loco, quo eum »tam divina quam in humana philosophia,« binas scilicet hasce scientias docendo seu publice profitendo, floruisse tradit, appellatione afficiat, id praesertim idcirco, quod eumdem maxime ex humana ac divina philosophia, seu ex theologia ac philosophia, quam utramque scientiam Remis tunc docebat, cognitum haberet, verosimillime fecerit.

79. Atque ita jam habemus, Brunonem tam philosophiam, quam theologiam Remis docuisse; quod autem nominatim ad posteriorem hanc scientiam pertinet, id praeterea sic ostendo: Scholarchae seu scholastici munus, quod non nisi doctissimis [Col. 0051C] gravissimisque viris deferri solebat, obiisse Sanctum nostrum, exploratum habemus tum ex funebri ejus titulo 173, in quo a regularibus ecclesiae Vincentii Noliensibus canonicis »Dudum . . . . . ecclesiae sedis Remensium summus didascalus« fuisse asseritur, tum ex Guiberto de Novigento, scriptore cooevo, qui lib. I de Vita sua cap. 11 de Sancto nostro sic scribit: »Fuit non longe ab his diebus Bruno quidam in urbe Remensi, vir et liberalibus instructus artibus et magnorum studiorum rector;« olim autem, etiam aetate S. Brunonis seu saeculo XI in majoribus ecclesiis ad scholastici seu scholarchae curam praecipue spectabat clericos liberalibus artibus ac proin, et quidem potissimum, ut apparet, theologicis facultatibus erudire, bonis moribus informare, ecclesiasticam [Col. 0051D] disciplinam promovere, et de omnibus, ad divinum cultum spectantibus, dum interrogaretur, respondere. Haec aut certe non multum abludentia ex Thomassino De veteri et nova Ecclesiae disciplina tom. I, lib. III, cap. 70, num. 8 et ex Papyrii Massoni Annalibus in Philippo fas est colligere, licet interim scholarchae seu scholastici officium, cum non desint modo, qui alibi liberales artes doceant, in ecclesiis tam majoribus seu cathedralibus, quam aliis, quantum ad exercitium magna ex parte sit abolitum uniceque fere quoad dignitatem et titulum remanserit. Jam vero, Cum Sanctus, ut jam probatum est, scholastici seu scholarchae munere in ecclesia Remensi certissime fuerit perfunctus, ambigendum [Col. 0052A] non est, quin in ea clericis theologiam tradiderit.

80. Et eum quidem unice tunc sublimiores scientias hasque inter theologiam docuisse, verosimilimum puto. Etenim cathedralis Andegavensis ecclesia, in titulo funebri, inter recudendos 166, quo Sanctum mirifice celebravit, ita de eo canit:

His praecellebat doctoribus, hic faciebat
Summos doctores, non instituendo minores;
Doctor doctorum fuit hic, non clericulorum;
tribus autem hisce versiculis, scientias inferiores a Sancto, utpote quem non clericulos, seu clericos juniores, inferioris duntaxat ordinis scientiis addiscendis aptos, sed aetatis tantum provectioris [Col. 0052B] viros, docuisse, indicent, Remis traditas non fuisse, innuitur, idque, cum ex supra dictis tum poesim, tum grammaticam Bruno Remis docuerit, veritati esse consonum haud potest, nisi de Sancto, jam facto ecclesiae Remensis scholarcha seu summorum studiorum rectore ac praefecto intelligatur; neque enim Sanctum, muneri huic nondum admotum, scientias sublimiores, admotum vero inferiores dumtaxat docuisse, verosimile apparet. Bruno itaque, cum jam scholarum Remensium magistratum fuisset adeptus, scientias duntaxat altiores ac potissimum theologiam, ante vero quam hoc officio decoratus fuisset, inferiores etiam docuerit. Atque haec de scientiis, quas Sanctus Remis tradiderit, dicta sufficiant; proximum est, ut in tempus, quo [Col. 0052C] circiter id oneris in se susceperit, modo inquiramus.

81. Si, Sanctum Colonia Agripina, ut Remis litteras doceret, a Gervasio, Remensium archiepiscopo, fuisse evocatum, Morkensius num. 75 recte notet, Bruno sane ante annum 1055, utpote quo primum ad Remensem cathedram Gervasius fuerit evectus, Remis litteras docere non incoeperit; quod si autem Marloto, qui Brunonem anno 1056 scholarum Remensium caput seu rectorem a Gervasio constitutum fuisse, Historiae metropolis Remensis tom. II, pag. 115 scribit, sit standum, ante annum 1055 Sanctum nostrum, cum scholarum praefecturam, nisi cum jam aliquandiu docuisset, adeptus fuisse non videatur, Remenses scholas docere incoepisse, [Col. 0052D] dicendum apparet. Verum cum nec Marlotus, nec Morkensius certam hic, uti ex supra dictis pronum est colligere, fidem sibi concilient, alio recurrendum est, ut tempus, quo circiter Sanctus docendi muneri apud Remenses sese addixit, utcunque determinem. Baldricus, abbas Burguliensis in versibus ad Godefridum Remensem, Brunoni in scholarum Remensium magisterio a Manasse, Remensium antistite, anno circiter 1077 suffectum, num. 62 huc transcriptis, hunc Godefridum suum, quem impense laudat, cum Herimanno ac Brunone Remis studuisse, docet, ac deinde subdit:

Tu fueras juvenis, fueras et acutior illis;
   Tertius ergo venis, jam quoque primus eras.
[Col. 0053A] Gervasio princeps, princeps tuus ille Manasses
   Successit, qui te promovet ad studium;
Godefridum autem tertio loco, id est, post Herimannum et Brunonem, quibus tamen ingenii acumine praeierit, ad scholarum Remensium praefecturam, promovente eum ad id munus Manasse, pervenisse, quatuor illis versiculis (neque enim quid aliud significari hisce posse, apparet) haud dubie indicatur.

82. Hinc porro, quod huc unice facit, jam consequitur, ut Herimannus Remensium scholarum praefectus, et quidem ante Godefridum, exstiterit. Quare cum id muneris ante Brunonem, utpote cui Godefridus proxime in hoc fuerit suffectus, pariter gesserit, e tempore, quo hoc Herimannus deposuit, [Col. 0053B] tempus prope, quo idem obire Bruno inceperit, perspectum habebimus. In illud ergo inquiramus. Mabillonius tom. IV Analectorum recitat epistolam, a Gozechino Leodiensi scholastico Moguntia, quo sese, Leodiensis cathedrae magisterio relicto, receperat, conscriptam, in qua hic, temporis sui vitia et mala, e Berengarii erratis maxime nata, deplorans, pag. 385 ita loquitur: »Haec omnia sapienter despexit Herimannus Remensis, Drogo Parisiensis, Spirensis Huoremannus; Bavenbegensis Meinhardus, et praeterea multi, et praestantes et praecipuae auctoritatis, viri, qui, praecisis speciebus,« id est, ut Mabillonius praefatione in saeculum VI Bened. num. XI interpretatur, »stipendiis et emolumentis, [Col. 0053C] et abdicatis laboribus, studiis valefecerunt, et sapienti consilio usi, in theologiae otium,« id est, uti ex antecedentibus et consequentibus apparet, Historiaeque litterariae Franciae scriptores tom. IX, pag. 234 interpretantur, in solitudinem, rerum divinarum meditationi veraeque sapientiae unice vacaturi, »concesserunt.«

83. Herimannus ergo, qui hic memoratur, quique alius, quam Herimannus, Remensium scholarum ante Brunonem praefectus seu scholarcha proxime nominatus, esse non videtur, in solitudinem, studiis relictis abdicatoque proinde scholarchae officio, sese jam tum receperat, cum praefatam epistolam Gozechinus scripsit. Quare, cum id ante annum 1060, uti ex iis, quae Mabillonius loco proxime citato disserit, [Col. 0053D] facile intelliges, indubie fecerit, ante hunc ipsum annum Remensium scholarum magisterio sese Herimannus jam abdicarat. Jam vero, cum Herimanno proxime ex dictis fuerit Sanctus noster suffectus, consequens est, ut hic verosimillime ante eumdem dictum annum 1060 a Gervasio, Remensium archiepiscopo, scholas Remenses regendas acceperit, ac proin, ut Marlotus, qui id, ut jam supra bis monui, anno 1056 factum statuit, a vero forsan non multum aberrarit. Quamobrem cum Sanctus equidem, antequam scholarum Remensium praefectus seu magnorum studiorum rector, ut Guibertus de Novigento supra laudatus loquitur, aut etiam, ut Regulares ecclesiae S. Vincentii Nolienses canonici supra pariter in funebri suo de S. Brunone [Col. 0054A] titulo scribunt, »summus didascalus« crearetur, litteras seu inferioris saltem ordinis scientias aliquandiu Remis, Herimanno scholarum praefecturam adhuc gerente, docuisse videatur, consectarium sit, ut inter annum 1050 et annum 1060 Remis, sive interim jam tum in civitate Remensi versans, theologicis studiis operam ibi dedisset, sive Colonia Agrippina, ubi haec excoluisset, a Gervasio archiepiscopo, ut supra Morkensius vult, evocatus demum tum fuerit, docuisse primum incoeperit.

84. Certe eum ante annum 1050 onus illud non suscepisse, indubitatum idcirco apparet, quod tum, uti ex supra dictis pronum est colligere, uno dumtaxat aut altero anno e philosophiae stadio esset egressus, hocque decurso, aliquamdiu saltem theologicis [Col. 0054B] studiis, antequam docere inceperit, verosimiliter operam dederit. Atque ita modo habemus, non tantum quandonam circiter Sanctus magistrum in civitate Remensi primum egerit, verum etiam quo circiter tempore ad scholarum Remensium praefecturam seu summi didascali munus fuerit promotus. Porro Sanctus non tantum, qua de jam satis actum, scholarum praefecturam Remis gessit, verum etiam et metropolitanae ecclesiae canonicum et cancellarium egit. Ac primum quidem constat tum ex primorum quatuor Carthusiae priorum Chronico seu deprompto ex hoc, quod num. 7 huc transcripsi, Sancti elogio, tum ex Sigeberti Gemblacensis Chronico; in quibus ambobus, perantiquis sane, habita ratione ad tempus, quo post Brunonis obitum [Col. 0054C] scripta sunt, monumentis, »ecclesiae Remensis canonici« titulo insignitur; quod autem ad cancellarii munus, quod pariter obierit, spectat, manifestum id sit vel ex sola, cui Bruno, a se veluti cancellario scriptae, etiam subscripsit, Charta, anno 1076 a Manasse archiepiscopo in abbatiae S. Basoli favorem concessa. Hanc idcirco, prout in quarto Annalium Carthusiensium libro nondum vulgato exhibetur, huc transcribo.

85. Sic habet: »In nomine Patris et Filii et Spiritus sancti. Ego Manasses, ineffabili Dei providentia Remensis archiepiscopus, praeteritorum atque futurorum memor, qualiter omnia ruinarum atque defectus detrimenta irrecuperabiliter patiantur: quia vitae meae statum non semper duraturum [Col. 0054D] cognovi, manum charitatis porrigendo animae meae portum tranquillissimum studui praeparare. Hac igitur necessitate et cura mihi commissarum ecclesiarum compulsus, et abbate Stephano id deposcente, dedi et subjeci coenobio sancti Basoli altaria duo, Alteiae videlicet et Caprillae, ut ea fratres perpetuo sine personatu teneant, tantum summaticos persolvant, et pro me, quoad vivam, duas omni hebdomada missas, unam privatim, alteram vero communiter celebrent: atque per singulos annos in anniversarii mei die ejusdem ecclesiae fratres de illorum altarium reditibus in refectorio regulariter epulentur. Si quis ea inde abstulerit, anathema sit. Actum Remis anno Dominicae Incarnationis millesimo septuagesimo sexto regni autem Philippi regis XVII; archiepiscopatus [Col. 0055A] vero domni Manasse VII. Indictione quarta decima. Signum Guidonis archidiaconi. S. Guarini archidiaconi. Signum Manasse praepositi. S. Leuvini decani. S. Odonis cantoris. S. Henrici abbatis. S. Jotzelini abbatis. S. Gebuini abbatis. S. Raimbaldi abbatis. S. Dudonis decani. S. Dominici decani. S. Lamberti decani. S. Bavonis decani. S. Widonis militis. S. Alberti militis. S. Rodulphi. S. Haymonis. S. Lamberti. Bruno cancellarius scripsit et subscripsit.«

86. Charta haec apud Marlotum quoque, qui tamen unde eam acceperit, non edicit, tom. II Historiae metropolis Remensis pag. 170 et seq. exstat, uti etiam in ms., de quo num. 28, de S. Brunone tractatu, a PP. Carthusianis hujatibus mecum communicato, ut proinde tria ejusdem instrumenti [Col. 0055B] exemplaria ante oculos habeam. Atque haec quidem omnia tum in notis chronicis, quibus signantur, tum in verbis, quibus concepta sunt, ad amussim fere inter se consonant; at non item in testibus, instrumento subscriptis; praeterquam enim quod aliquot horum nomina Marlotianum exemplar alio modo, quam quo id duo reliqua exemplaria faciunt, scripta exhibeat, abbatibus, chartae subscriptis, monasterii seu abbatiae cui singuli praefuere, nomen adjungit, quod in duobus aliis exemplaribus non fit, quodque an in Marlotiano recte fiat, haud satis habeo compertum. Anonymus interim Carthusianus, Annalium ordinis sui libri quarti auctor, chartae a se recitatae sequentem, qua hanc ex autographo desumptam, declarat, adnotationem subjungit: »Extractum [Col. 0055C] fuit (instrumentum scilicet seu charta jam recitata) ex Originali, sigillo majore cerae flavae sigillato, in cujus concha impressa est imago beatae Virginis Mariae, dextra laevaque Jesum puerum tenentis. Hoc instrumentum inventum fuit in praefata abbatia Sancti Basoli ad Remos per quemdam V. P. monachum Benedictinum reformatae congregationis, Compendii commorantem, anno 1649, et cuidam Carthusiensi domus Montis-Dei commodatum, ex cujus scriptis illud eruimus.«

87. Mabillonius autem, qui Annalium Benedictinorum lib. LXIV, num. 129 chartae, huc jam integre transcriptae, partem recitat, quique ipsum instrumenti hujus autographum aut certe authenticum [Col. 0055D] ejusdem exemplar sibi praeluxisse, innuit, ita ibidem observat: »Post duos (Chartae, de qua hic, subscriptos) archidiaconos, praepositum, decanum, et cantorem ecclesiae Remensis apposita sunt signa Heinrici abbatis Sancti Remigii, Jotselini abbatis Altivillarensis, Gibbuini abbatis Mosomensis, Raimbaldi abbatis Sancti Theoderici, et aliorum. »Bruno cancellarius scripsit et subscripsit,« idem, ut videtur, qui non multo post a Manasse ob ejus facinora recessit et Carthusiensem ordinem instituit. Authentico affixum est sigillum Manasse archiepiscopi, exhibens effigiem beatae Mariae, Christum puerum in sinistro brachio gestantis cum hac inscriptione, »Manasses Remorum archipraesul.« Haec ille, abbatibus, Chartae seu instrumento, de quo [Col. 0056A] hic, subscriptis, monasteriorum seu abbatiarum, quibus hi praefuere, nomina adjungens, quae tamen an ex ipso autographo, quod forte ad manum habuerit, an vero ex Marloto, quem in margine citat, hauserit, non habeo edicere, ac proin rectene, an secus, nomina illa abbatibus apud Marlotum apponantur, in medio relinquo, et in tempus, quo Sanctus primum Remensis cancellarius creatus fuerit, nunc inquiro.

88. Marlotus, saepius jam laudatus, Historiae metropolis Remensis tom. II, pag. 134 sic scribit: »Fragmentum . . . Historiae Franciae, quae incipit a Philippo, de Brunone loquitur, acsi Remis natus fuisset. At Manasses Epistola statim citanda scrupulum amovet his verbis: »Hic Bruno nec noster [Col. 0056B] natus est, nec renatus.« Remensis igitur, ut auguror, vocatur hic, quod Remis litteras cum laude professus dicatur, cancellariaeque dignitate ob juris peritiam donatus, quam adhuc exercuit sub Manasse, ut constat ex variis chartis, maxime vero ex instrumento fundationis sancti Martini Gemellorum dioecesis Ambianensis, quod publice recitatum est coram Philippo rege, Manasse Remis synodum tenente, cui subscripsit Bruno cancellarius an. 1073.« Ex hoc Marloti textu et ex charta, proxime recitata annoque 1076 notata, Brunonem ab anno ut minimum 1073 ad annum usque 1076 cancellarii Remensis munere functum esse asseverant tom. IX, pag. 234 Historiae litterariae Franciae scriptores: et recte sane, si modo in anno, quo Brunonem [Col. 0056C] Chartae, seu instrumento fundationis Sancti Martini Gemellorum subscripsisse, Marlotus ait, error non cubet. Hac interim de re vehementer dubitare me facit ms., quem jam pluries laudavi, de S. Brunone Tractatus, a Carthusianis hujatibus mecum communicatus.

89. Hic enim num. 12 sic habet: »Circa idem tempus, quo data fuit haec (proxime hic jam recitata) charta, Manasses fundationem abbatiae Sancti Martini Gemellorum dioecesis Ambianensis, ante tres annos factam, firmavit, cujus instrumento haec verba confirmatoria Bruno adjecit. »Anno episcopatus sui VII firmavit eam Manasses archiepiscopus. Signum Widonis archidiaconi, et Guarini Warici [Col. 0056D] archidiaconi, et Manassetis praepositi, et Leuvini decani, Odonis cantoris. Bruno cancellarius scripsit;« quod si autem haec quae unde hausta sint, non additur, veritati consonent, Charta fundationis S. Martini Gemellorum, seu potius, quo fundatio haec confirmata fuit, instrumentum, utpote Manassis, cathedram Remensem anno demum 1069 consecuti, anno septimo signatum, non anno 1073, ut Marlotus (huic enim de eadem charta, de qua in tractatu laudato, sermo esse videtur) loco citato notat, sed anno 1075 aut 1076 fuerit donatum. Fortassis Marlotus annum, quo monasterii S. Martini Gemellorum fundatio, annis tribus, ut recitata tractatus mox iterum laudati verba docent, confirmationem, a Manasse factam, praegressa evenit, pro anno, quo haec accidit, [Col. 0057A] per errorem posuerit. Fortassis etiam mendosa dumtaxat aut malae fidei documenta, ex quibus, quae huc spectantia memorat, deprompta sint, ad manum habuerit.

90. Et hoc postremum quidem idcirco maxime suspicor, quod fundationis (melius forte ob jam dicta dixisset confirmationis) S. Martini Gemellorum, quod laudat, instrumentum coram Philippo, Francorum rege, Manasse Remis synodum tenente, publice (adi supra recitata scriptoris hujus verba) recitatum fuisse scribat, nec tamen synodi, Remis a Manasse celebratae, cui Philippus Francorum rex interfuerit, mentio ulla occurrat vel apud conciliorum synodorumque collectores, vel etiam apud Galliae Christianae auctae scriptores, praecipua saltem Manassis [Col. 0057B] gesta, e quibus utique synodi illius celebratio fuisset, tom. IX, in archiepiscopis Remensibus recensentes. Aiunt quidem ibidem col. 72, fuisse anno 1074 a Manasse concilium ad illicitas Philippi regis et Bertradae nuptias firmandas in urbe Remensi celebratum; verum huic interfuisse Philippum, non addunt, etiam haud dubie, concilium seu generalem archidioecesis Remensis synodum, quam anno 1074 Manasses vere celebravit, ad firmandas Philippi cum Bertrada nuptias celebratam fuisse, non dicturi, si has ante annum certe 1092 non fuisse contractas, considerassent.

91. Ut ut sit, dubium equidem ex omnibus jam dictis fit, an instrumentum, de quo modo hic fuse actum, jam inde ab anno 1073, ut Marlotus notat, [Col. 0057C] monasterio S. Martini Gemellorum fuerit concessum ac proinde etiam, an Sanctus noster, quod ei veluti cancellarius subscripserit, cancellarius ut minimum quod, ut supra monui, Historiae litterariae Franciae scriptores arbitrati sunt, jam inde ab eodem dicto anno 1073 exstiterit. Verum, etsi id ita sit, Sanctum etiam ante ipsum annum 1073 cancellarii Remensis munus obiisse, nonnulli existimant. Et quidem hoc diutissime ante annum illum Bruno obierit, si Marlotus in Historia Metropolis Remensis tom. II, pag. 115 recte scribat. Ibi enim de Gervasio Remensium archiepiscopo, anno 1067 vita functo, ita memorat: »Ut omnibus modis reipublicae praesertim litterariae prodesset Gervasius, scholas Remenses, vetustate collapsas, illustriores reddere statuit opera S. Brunonis [Col. 0057D] Coloniensis, ac in ecclesia Remensi a pueris enutriti, quem scholarum caput seu rectorem constituit, addito cancellariatus officio, quo egregie perfunctus est usque ad Manassem I, donec ipse, calcatis dignitatum pompis in eremum secessit, ut infra dicetur.«

92. Hactenus ille, Sanctum nostrum a Gervasio, Remensium antistite, ac proin ante annum 1068, quo hic jam obierat, imo vero jam inde ab anno 1056, ad quem haec refert, Remensis ecclesiae cancellarium creatum fuisse, non obscure docens. Verum postea ipsemet Marlotus, quae tam cito Brunonem muneri huic non fuisse admotum suadent, in medium adducit. Ac primo quidem pag. 139 [Col. 0058A] et binis seqq. recitat chartam, pro percelebris San-Dionysiani Remis monasterii fundatione a Gervasio archiepiscopo anno 1067, uti in fine notatur, datam atque ab Oderico cancellario, qui etiam nominis aliqua variatione Odalricus aut Oldaricus vocatus reperitur, scriptam atque subscriptam; dein vero pag. 166 et seq affert chartam alteram, in favorem S. Petri Ruminiacensis a Waltero viro nobili concessam, itaque terminatam: »Actum publice Ruminiaco anno Incarnationis Dominicae 1070, existente papa Romae Alexandro, regnante Francorum rege Philippo, Remis Manasse archiepiscopo, archidiacono Odone, cancellario Odalrico« etc. Cum ergo, uti e binis hisce ab ipsomet Marloto adductis instrumentis publicis constat, ecclesiae Remensis cancellarius anno 1067 et anno 1070 [Col. 0058B] Odalricus adhuc exstiterit, Sanctus sane non ante annum 1070, nedum ante annum 1067, dignitate illa fuerit decoratus.

93. Imo vero ne ante annum quidem 1074 id forte acciderit. Etenim apud eumdem iterum Marlotum opere et tom. cit., pag. 168 et seq. exstat charta, pro Morimontensis in dioecesi Catalaunensi monasterii fundatione confirmanda a Manasse, Remensi archiepiscopo, impertita, quam haec claudunt verba: »Anno ab Incarnat. Domini 1074, indict. XII, Kalend. Novemb., epacta prima, regnante venerabili rege Philippo, hanc chartam, in generali synodo Remensi corroboratam et confirmatam, ego Odalricus scripsi et subscripsi;« etsi autem duo [Col. 0058C] tunc Odalrici, alter Remensis ecclesiae cancellarius, alter ejusdem (adi Marlotum opere et tom. mox iterum cit., pag. 151) praepositus ac deinde primus San-Dionysiani Remis monasterii abbas, Remis floruerint, recitataque chartae, monasterio Maurimontensi datae, subscriptio, utpote Odalrici scriptoris nomini contra morem, in chartis per ecclesiarum cancellarios scriptis servari solitum, cancellarii titulum non habens adjunctum, Odalrico praeposito convenire videatur, verosimilius tamen Odalrico cancellario tribuenda est, quod cancellariorum fuerit chartas publicas, quae ab ecclesiarum, quarum cancellarii erant, seu capitulo seu episcopo dabantur, conscribere nominisque sui adscriptione munire, facileque fieri possit, ut hic cancellarii titulum, [Col. 0058D] utpote ad Chartae, in generali dioecesis Remensis synodo solemniter corroboratae ac confirmatae, valorem verosimiliter non requisitum nomini suo adjicere neglexerit.

94. Verum, ut ut haec quantum ad chartae hic memoratae, in cujus praeterea clausula, num. praeced. data, epacta, antiquis computistis usitata, cum anno non convenit, subscriptionem sese habeant, Bruno equidem, uti omnia ad institutum praesens modo adducta consideranti patebit, anno 1076 exstitit ecclesiae Remensis cancellarius, annoque 1069 dignitatem hanc consecutus nondum fuerat, ut illa proinde indubie saltem vel anno, qui hunc proxime excepit, vel altero e sex sequentibus condecoratus [Col. 0059A] primum fuerit, Remensem interim cathedram, non Gervasio, sed Manasse jam occupante. Porro etsi Bruno aliquandiu, uti ex jam dictis pronum est colligere, ejusque successor Godefridus scholarchae simul et cancellarii munia Remis obierint, non semper tamen, qui Remensis ecclesiae scholarcham agebat, ejusdem etiam cancellarius erat, quandoquidem anno 1192, vacante cancellaria, Garnerius, ut Marlotus Historiae metropolis Remensis tom. II, pag. 427 et seq. docet, scholarum magisterium obtinuerit, ut ex eo, quod Sanctus ex supra dictis diu ante annum 1070 scholarum Remensium praefectum egerit, cancellarium pariter, contra ac modo statuimus, jam tum egisse, argui non possit, contrarium licet sensisse videatur Mabillonius, utpote [Col. 0059B] Marloti verbis, num. 91, huc transcriptis, quae tamen non citat, consonans, sicque Praefatione in alteram Saeculi VI Benedictini partem, num. 85, de Brunone scribens: »In eadem (Remensi) ecclesia Gervasio tunc pontifice, canonicus et scholarum magister . . . . atque cancellarius factus est.« Atque haec sunt, quae tum de ipso cancellarii munere, a Brunone Remis gesto, tum de tempore, quo huic primum is fuerit admotus, dicenda occurrunt.

95. Quod modo ad tempus, quo primum ecclesiae Remensis canonicis fuerit adscriptus, pertinet, factum id esse antequam Remenses scholas moderandas acceperit, ac proin diu etiam, antequam cancellarii munere functus fuerit, plerique censent [Col. 0059C] scriptores recentiores; etsi autem nullo id queat antiquitatis testimonio confirmari, sat tamen verisimile apparet vel ex eo, quod tempus aptius, quo honorem illum consecutus Bruno sit, assignari non posse videatur. Caeterum sunt etiam, qui, Sanctum, Remis adhuc agentem, divini verbi exstitisse praeconem, contendunt, innixi, ut opinor, partim sequenti, quem funebris ecclesiae Andegavensis titulus, inter recudendos 166, includit, versiculo:

Multos sermones faciebat per regiones.
Verum anne hic de Brunone, Remis adhuc versante, agatur, pro certo quis asserat? Recitato enim versiculo proxime alter hic ibidem subditur:

Urbem transivit Romam, Calabrosque petivit;
Surius autem binos illos versiculos, priori non nihil [Col. 0059D] immutato, absque interpunctione ita conjungit:

Multos sermones faciendo per regiones
Urbem transivit Romam, Calabrosque petivit.
Ut ut sit, Brunonem equidem Remis etiam subinde ad populum verba fecisse, a vero forte alienum est, uti et eum plures ibidem, quam supra enumeratae sint, scientias docuisse. Nec dubium reor, quin praeterea ibi discipulis suis sacras paginas explanarit, quas sane, simulque linguas Graecam ac Hebraicam, ad earum intelligentiam plurimum conducentes, optime calluit, uti liquidum fiet ex iis, quae de ejus in psalmos ac S. Pauli epistolas Commentariis disserenda occurrent.



§ V. Quales sanctus discipulos habuerit, qui hos bonis moribus non minus quam litteris informarit, et quae tunc in eo animi dotes ac virtutes enituerint.
[Col. 0060A]

96. Ingentem sane eorum, quos sanctus noster discipulos habuerit, litterasque (unde ejus in hisce tradendis industria mirifice eluxit) optato plane successu docuerit, multitudinem exstitisse, non obscure indicat funebris illius Titulus 131 sequentibus hisce, quibus partim constat, versiculis:

Splendor sermonis fuit et lux relligionis.
   Ejus relligio scitur ubique satis.
Ejus doctrina sunt facti tot sapientes,
   Quos mea mens nescit, et mea penna tacet.
Nec numero tantum multi S. Brunonis discipuli, verum etiam aliquot ex hisce tam virtute ac morum [Col. 0060B] probitate, quam muniis ac dignitatibus, quibus postmodum decorati fuerunt, spectabiles exstitere. Nonnullos ex hisce illustriores, cum discipulorum probitas claritasque in magistrorum gloriam, quodammodo etiam cedat, exempli loco recensere hic lubet. Omnium facile princeps est Otto seu Odo, nobili loco in Gallia natus, e priore Cluniacensi episcopus Ostiensis ac tandem summus pontifex, assumpto Urbani II nomine, anno 1088 creatus, tum Philippi Francorum regis et Bertradae pellicis excommunicatione, tum belli sacri in concilio Claromontano promotione celeberrimus, cujus praeceptorem aliquando exstitisse Brunonem, docet quatuor primorum Cartusiae priorum Chronicon, seu transcriptum ex hoc Sancti, num. 7, elogium, resque proinde extra [Col. 0060C] omnem controversiam esse debet, ut Ruinartius tom. III Operum posthumorum in pontificis hujus Vita merito contendit. Accedit Robertus a Burgundia, regia Burgundiae ducum stirpe satus, filius nempe Henrici a Burgundia, nepotis Roberti regis Franciae, ad Lingonensem cathedram, ut Galliae Christianae auctae scriptores tom. IV in episcopis Lingonensibus docent, anno circiter 1085 promotus, qui ipsemet in Titulo funebri, inter recudendos 39, quem Sancto nostro inscripsit, hujus sese discipulum fuisse, profitetur.

97. Hisce adhuc addo Lambertum, Pultariensis ad Sequanam Ordinis S. Benedicti monasterii abbatem, Petrum canonicorum Regularium S. Joannis [Col. 0060D] in Vineis prope Suessionas itidem abbatem, et Mainardum Cormeriacensis seu Cormaricensis in Turonensium territorio coenobii, dum ad eum epistola encyclica, mortis S. Brunonis nuncia, fuit allata, priorem ac deinde abbatem, qui omnes in Titulis funebribus, 45 nimirum, 79 et 176, quos Sancto consecrarunt, ejus se discipulos fuisse, pariter profitentur. Et hos quidem tres abbates, uti etiam Robertum, Lingonensem episcopum, et Urbanum, summum pontificem, Brunone non alibi quam Remis magistro usos esse, infra docebo, cum inquiram an sanctus, post abdicatam anno circiter 1076 aut sequenti scholarum Remensium praefecturam, antequam in Cartusiae eremum secederet, litteras Parisiis docuerit omnes autem virtute, quod, eos non [Col. 0061A] tantum litteris, sed et bonis moribus a Brunone fuisse informatos, argumento est, illustres extitisse, hic modo ostendo. Ac primo quidem quam id quantum ad Urbanum veritati consonet, satis superque monstrat celeberrimi hujus Pontificis Vita, a Ruinartio conscripta, Operumque scriptoris hujus ac Mabillonii posthumorum tomo tertio inserta; quod autem ad Robertum, Lingonensem episcopum, tresque recensitos abbates, Lambertum videlicet, Petrum et Mainardum, pertinet, Robertus, cum omnes optimi Pastoris in dioecesi sua administranda partes implesset, longum hujus viginti quinque circiter annorum regimen piissimo obitu terminavit, ut liquet ex iis, quae de laudabili hoc antistite Galliae Christ. auctae scriptores tom. IV, col. 566, memoriae [Col. 0061B] produnt.

98. Lambertus, licet Pultariensis sui monasterii abbas esset, se tamen hujus servum et procuratorem exiguum in Titulo funebri, inter recudendos 45, quo Sancto nostro parentavit, appellat; unde sane magna ejus humilitas elucet. Petrus, canonicorum Regularium S. Joannis in Vineis prope Suessionas abbas, his inter alia in Titulo Sancti funebri 79, ad Carthusiae Calabrinae eremitas directo, verbis utitur: »Dilectis in Christo et Deo dignis Fratribus Calabriae, reverendis eremitis in monasterio sanctae Dei Genitricis, semper Virginis Mariae, Deo famulantibus, Petrus Sancti Joannis Suessionensis canonicorum regularium humilis abbas, totaque fratrum cum eo degens et Deo serviens congregatio bene incepisse, [Col. 0061C] melius perseverare, feliciter consummare. Audito beato fine sancti Patris vestri et magistri mei Brunonis, a cujus ore sanae doctrinae fluenta plerumque haurire contigit, etsi opere non complevi, de absentia vehementer tristamur; carnales evasisse angustias et requiem adeptum esse, et cum Deo vivere, prout conjecturam de munditia et perfectione transactae vitae, nobis satis notae, facere possumus, vehementius congaudemus. Ejus ergo memoriam, tum quia magister noster fuit, tum quia precibus ejus et vestris confidimus, tanto apud Deum efficacioribus, quanto sanctioribus hoc modo habituros promittimus triginta diebus Missas, etc.«

99. Qua sane scribendi methodo summam animi modestiam humilitatemque manifesta vir hic, multiplici [Col. 0061D] laude dignissimus, uti fas est colligere ex S. Gervasii Calendario, quod de eo apud Claudium d'Ormay Historiae Suessionensis tom. II, lib. V, cap. 13 ad 21 Martii sic habet: »Obiit Petrus abbas Sancti Joannis, vir totius honestatis, Deo et mundo per omnia laudabilis et memoriae celebris.« Mainardus, Cormaricensis prior ac dein abbas, in Titulo funebri, quem Sancto inscripsit, Cartusianis Calabrinis ita loquitur: »Gavisus sum utique super tanti viri (Brunonis) glorioso fine, sed quia intentio indefessa mihi inerat ad eum in brevi pergere, eumque videre et audire, omnesque animi mei aestus in illum refundere et vobiscum sub ejus ducatu sanctae Trinitati obedire, ultra quam dicere possim, [Col. 0062A] de inopinato transitu ejus conturbatus sum, nec retinere potui habenas ultro profluentium lacrymarum. Mainardus, inquam, ego in Cormariensi monanasterio monachorum plurimorum nomine, non opere, prior, Remorum civitatis oriundus fui, domini hujus Brunonis aliquot annis doctrinam audivi, Deoque volente, admodum profeci,« etc.

100. Quibus verbis profecto vehementissimam, qua tenebatur, S. Brunonem, si diutius hic in vivis fuisset superstes, adeundi ejusque vestigia sequendi animi propensionem commonstrat; nec dubitandum apparet, quin vir ille, qui voluntatem ad austerum sanctumque a Brunone, magistro olim suo, institutum vivendi genus inclinatam adeo habuit, virtutum exercitio animum sedulo excoluerit. Tales fuere [Col. 0062B] S. Brunonis discipuli, quos proinde hic virtute ac morum probitate non minus, quam perituris mundi scientiis verosimillime informarit. Et ad hunc forte Sancti commendandum maxime in docendo modum alluserint in suo, qui inter recudendos locum 61 obtinet, funebri Titulo Remenses S. Dionysii monachi ita de Brunone canentes:

Quattuor ut fontes, ex una parte meantes,
Quos paradisus habet, mundi per regna fluentes,
Exundant terras, sic hic, quos imbuit, ornat,
Implet et informat, inflammat, dirigit, armat,
Cudit et illustrat, et adhuc regit, excolit, aptat.
Syderis instar erat cunctis, quos ipse docebat.

101. Nec solis verbis, doctrinam simul et virtutem spirantibus, efficiebat Sanctus, ut tum hanc, tum [Col. 0062C] illam avide haurirent discipuli; verum etiam ad id eximia morum honestate, rarisque virtutibus, quae tum in eo eluxere, non parum conferebat. Et morum quidem honestas, qua tum Bruno sese reddidit conspicuum, in Titulo funebri 66, qui Ecclesiae cathedralis S. Mariae Laudunensis, in archidioecesi Remensi sitae, est, ita celebratur:

Bruno, decus cleri, decus et prudentia mundi,
Dum fuit in terris, florebat acumine mentis,
Dum fuit inter nos, florebat et documentis.
Integritas morum cumulum supplevit honorum.
Huc etiam faciunt Tituli funebres 29 et 31, in quorum priori, qui Sanctae Crucis Sanctique Faronis Meldensis est, sequentibus hisce versiculis Sanctus [Col. 0062D] ornatur:

Cognitus iste satis doctrina erat atque beatis
Moribus et vita Bruno sapiens eremita;
Principiis primis, summis fulgebat et imis,
Post monachus factus.
In posteriori, ab Ecclesia S. Mariae Carnotensi scripto, istis condecoratur epithetis:

Justus, sincerus, morum gravite severus.

102. Quod autem ad virtutes, quae in eo tum emicuere, pertinet, Cartusianus anonymus, qui librum quartum Annalium Ordinis sui, hactenus non vulgatum penesque me exstantem, scripsit, hasce simulque insignes, quibus Sanctus tum effulsit, animi dotes e variis funebribus ejus Titulis ob oculos positurus, ita loquitur: »Notari maxime [Col. 0063A] me possunt,« quae in Brunone eluxerunt, »sapientia, facundia, gravitas a fastu aliena, morum suavitas et integritas, doctrina irreprehensibilis, vita denique exemplaris, ad cujus ideam probi quique efformari et suos componere mores non refugerent. Harum virtutum corollarium hic succincte perstringere libet ex ejusdem Titulis funebribus, non quidem earum, quae in eo post conversionem abundantius et perfectius enituere, sed virtutum tantummodo, quibus in saeculo adhuc positus orbi irradiavit.« Haec praefatus rem ipsam mox aggreditur. Verba ejus, Titulis funebribus, quos citat, numeros simul, quibus singuli inter edendos distinguuntur, apponens, huc transcribo. Sic habent: »Ejus (Brunonis nempe) sapientiam, doctrinam et vitam exemplarem commendat [Col. 0063B] Titulus 112 sancti Petri Neocastrensis his paucis, sed succidis, versibus:«

Quo vixit pago, vivens permansit imago
Verae justitiae, doctrinae, Philosophiae.

»103. Et in Titulo 31 ecclesiae Sanctae Mariae Carnotensis:

Ecclesiae murus Bruno fuit haud ruiturus,
Nam bonus atque piae mentis fuit, atque sophiae
Doctor erat verus, etc.

»Et post in versiculis scholaribus Titulo 32 eadem non solum praedicantur, sed et magnitudinis animi ejus testimonium perhibetur, cum ibidem dicitur:

Flos erat hic Patrum, solamem, gloria fratrum,
Veri sectator, divinae legis amator,
[Col. 0063C] Semita justitiae, fons hic et origo sophiae,
Lux, speculum mundi, rerum sublime cacumen,
Labentum baculus, miserorum dulce levamen.
Nec mens fracta malis, nec erat nimis alta secundis.

»His adstipulatur Titulus 150 Sanctae Mariae Bajocensis ecclesiae:

Solamen fratrum, sanctae virtutis amator,
Morum corrector justus, pia spes miserorum,
Justitiae rector, custos et ubique bonorum;
Moribus ornatus; vas et plenum pietatis,
Fortiter armatus clypeo verae probitatis.

»104. Sed nullus sapientiam ejus ita commendavit ac Lambertus abbas Sancti Nicolai Andegavensis, qui in suo Titulo 131 sic loquitur:

. . . . . Brunonis sapientia tanta refulsit,
   [Col. 0063D] Inter Francorum sydera solus ut hic
Esset cunctorum flos, et fons philosophorum:
   Flos speciosus erat, fonsque profundus erat.
Ex hoc manavit sapientia tanta per orbem,
   Ut quos imbueret, philosophos faceret.

»Quanta fuerit ejus ingenii sublimitas, licet ex scriptis ab eo libris ante conversionem possit innotescere, attestantur etiam variarum ecclesiarum Titituli, inter quos sic habetur in Titulo 66 Sanctae Mariae Laudunensis:

Bruno, decus cleri, decus et prudentia mundi,
Dum fuit in terris, florebat acumine mentis,
Dum fuit inter nos, florebat et documentis.

»105. Et in Titulo 173 ecclesiae beati Vincentii [Col. 0064A] conventus Nioliensium vocatur incomparabilis philosophus, ubi et subditur: »Quis enim non obstupesceret, imo ab intimis cordis non ingemisceret, cum tantum virum, totius scientiae et pene omnium clericorum lumen et fundamentum, naturae concessisse audiret?« Quibus Nauclerus (in Chronographia vol. II, Generat. 37) conformia scribens, beatum Brunonem philosophiae atque Sacrae Paginae doctorem clarissimum, scholasticorumque Parisiis (hicne umquam Bruno docuerit, infra inquiram) doctorem dissertissimum appellavit. Ne autem arbitretur quis huic sancto doctori linguam eruditam defuisse, qua sciret sustentare eum, qui lassus est, verbo; accipiat ex Titulo 64 sanctorum martyrum Timothei et Appollinaris, in quo sic legitur:

[Col. 0064B] Hujus Doctoris fuit haec vis cordis et oris,
Ut toto cunctos superaret in orbe magistros.
Huic se tota dedit sapientia totaque sedit
Hujus in arcanis dives penetralibus hospes.
Quod dico, novi, mecum quoque Francia novit,
Et totus novit per climata quatuor orbis.

»106. Nec solum verbo, quod parvum fuisset, sed exemplo alios docebat, ut ex quibusdam Titulis discimus: sic enim legimus in Titulo 120 ecclesiae Sancti Audomari:

Exemplum miseris mortalibus esse solebas,
Ut colerent Christum, quem semper, Bruno, colebas.

Et in Titulo 124 Sanctae Mariae Atrebatensis:

Rectae Bruno viae dux et origo sophiae
   [Col. 0064C] Non aliter docuit, vivere quam studuit.«

Hactenus laudatus Carthusianus anonymus; licet autem in omnibus, quos laudat, Titulis funebribus ad virtutes rarasque animi dotes, quarum Sanctus tunc, cum adhuc docendi munus obiret nedumque saeculo nuntium misisset, specimina dederit, fortassis non alludatur, in plerisque tamen id fieri, dubium non est, quemadmodum consideranti patebit. Ut ut sit, Sanctum equidem tum, cum scholarcham adhuc seu scholarum praefectum ac rectorem Remis ageret, variis virtutum exemplis, quibus, ut hasce pariter amplecterentur discipuli, partim effecerit, effulsisse, verosimillimum apparet.

107. Ita suadet tum eximia fortitudo, qua tunc improbis Manassis archiepiscopi moribus sese, contempta [Col. 0064D] etiam dignitatum fortunarumque jactura, uti infra visuri sumus, opposuit, tum scripta anno 1067 aut seq. ad Gregorium VII summum pontificem ab Hugone, Diensi episcopo sedisque apostolicae legato, epistola, in qua, pluries infra adhuc memoranda, de altero Manasse, Remensis ecclesiae praeposito, simulque de Sancto nostro, qui tum scholarum Remensium praefectura sese non diu abdicarat, nondumque in eremum secesserat, hunc Hugo loquitur in modum: »Manassem . . . . . amicum nostrum in Christo, qui in Claromontano concilio Remensis ecclesiae male acquisitam praeposituram in manu nostra dimisit, commendamus gratiae Sanctitatis vestrae, sicut catholicae fidei sincerum defensorem, [Col. 0065A] et dominum Brunonem, Remensis ecclesiae in omni honestate magistrum. Digni enim sunt ambo a vobis et in his, quae Dei sunt, vestra auctoritàte confirmari, quoniam digni habiti sunt pro nomine Jesu contumeliam pati. Et ideo consultores profuturos causae Dei et cooperatores in partibus Franciae adhibeatis.« Caeterum idem Carthusianus anonymus proxime laudatus, fuisse a Sancto ante conversionem, seu antequam hic, perituris omnibus mundi rebus relictis, in eremum secederet, libros conscriptos, num. 104 indicat; verum, cum id non satis constet, res ne ita, an secus habeat, tunc primum examinaturus sum, cum de vita, a Sancto in Calabriae eremo acta, binisque epistolis, certo ibidem ab eo scriptis, tractabo, ita uno eodemque [Col. 0065B] loco de omnibus operibus, quae vel Sancti sunt, vel ei attribuuntur, sermonem instituturus.



§ VI. Nefandis Manassis archiepiscopi sui conatibus sese opponit: qui hac occasione multa passus sit, monachumque induere proposuerit.

108. Cum Gervasius, Remensis archiepiscopus, vir de ecclesia sua multis nominibus, ac praesertim, quod Remenses scholas, ante quidem celebres ac illustres, celebriores tamen illustrioresque Brunonis opera reddiderit, optime meritus, anno 1067 e vivis fuisset sublatus, vacantem hujus obitu archiepiscopalem cathedram Simoniace obtinuit seu potius invasit Manasses, generis nobilitate, non virtutum ornatu clarus, qui in veteri codice Remensi manuscripto [Col. 0065C] Manasses de Gournai, ut Galliae Christianae auctae scriptores tom. IX, col 71, testantur, vocatus invenitur. Hic, etsi per ostium in ovile ovium non esset ingressus, ita tamen promotionis consecrationisque suae, quae anno 1069 evenit, initio se gessit, ut, si non in omnibus, in multis saltem veri pastoris munus impleret. Tunc enim Ecclesiae jura magna animi propensione subinde propugnasse, beneficusque in monasteria exstitisse cognoscitur ex iis, quae de eo tum Marlotus tom. II Historiae Metropolis Remensis pag. 165 et octo sequentibus, tum Galliae Christianae auctae scriptores loco proxime cit. memoriae produnt. Nec tum etiam commisit Simoniacus ille antistes, ut proborum omnium, et si interim in nonnullos ex his fuerit iniquior, odia in sese [Col. 0065D] concitaret. Imo contra sedulo curasse videtur, ut etiam de viris, qui et morum gravitate et virtute essent spectabiles, bene mereretur.

109. Quam verum id sit, argumento est Sanctus noster, quem, uti ex supra dictis facile colliges, ad cancellarii ecclesiae Remensis munus, quod Odalrici obitu vacabat, vel ipsemet promovit, vel ab ecclesiae suae canonicis promovendum sategit, sive interim id fecerit, quod multiplicem in Sancto scientiam morumque probitatem, praecipue ad munus illud digne obeundum requisitam, observasset, sive quod hoc modo Brunonis, viri celeberrimi, magnaeque in urbe Remensi auctoritatis, amicitiam sibi conciliare unice desideraret, ne quando illum pravorum [Col. 0066A] consiliorum, quae jam tum forte animo agitabat, adversarium experiretur. Et Sanctus quidem Manassae, quamdiu id utcumque per gesta moresque hujus licuit, adhaesisse animo non omnino averso videtur, consiliisque suis, ut sat verosimile apparet, interim effecerit, ut profligatae conscientiae homo bona nonnulla praestiterit, et a malis quae meditabatur, abstinuerit. Verum cum deterior in dies Manasses evaderet, beneficia ecclesiastica venderet, sacram supellectilem diriperet, multos injuste excommunicaret, clericorum, ecclesiarum ac abbatiarum bona occupare tentaret aut etiam reipsa occuparet, lupumque, ut verbo dicam, non pastorem ageret, adversarium ei omnino sese Sanctus noster praebuit, maxime forte, quod Simoniaca hominis ad [Col. 0066B] sedem Remensem promotio, quam hactenus ignorasset, jam tandem palam ei facta esset. Ast cum a Manasse, si diutius Remis, ei adversans, substitisset, certissime non parum periclitaturus esset, verosimillime tum periculo sese subducendi causa, tum ne impiorum hominis gestorum, quae impedire non poterat, testis esse cogeretur, Remos dignitate quo, quas ibidem obtinebat, una cum aliquot illustrioribus ecclesiae Remensis clericis reliquit.

110. Haec omnia fere Guibertus de Novigento in Vita sua lib. I, cap. 11 vel expresse docet, vel saltem ex eo possunt colligi. Audi, qui ibidem disserat: »Manasses quidam, inquit, post Gervasii famosissimi archiepiscopi decessum praedictae urbis (Remensis nimirum) regimini Simoniace se intrusit, vir quidem [Col. 0066C] nobilis sed nihil prorsus serenitatis, quae prima ingenuitatem decet, habens. Tantos enim fastus ex illa novitate conceperat, ut regias peregrinarum gentium majestates, imo majestatum ferocitates imitari videretur.« Ac paucis deinde, quae huc non faciunt, interpositis, ita prosequitur: »Is igitur (Manasses) cum milites summopere affectaret, clerum negligeret, dixisse aliquando refertur: »Bonus, ait, esset Remensis archiepiscopatus, si non missas inde cantari oporteret.« Hujus ergo mores prorsus improbos, et stupidissimos habitus cum omnis honestus horreret, Bruno in ecclesiis Galliae tunc opinatissimus cum aliis quibusdam Remensium clericorum nobilibus infamis illius odio excessit ab urbe,« Remensi nempe. Ita Guibertus. Et Sanctus [Col. 0066D] quidem eo ipso tempore, quo, ut hic ait, ex odio, sive quo ipsemet, non tam in episcopum suum, quam in pessimos ejus mores ferebatur, sive quo ab hoc ipso pro hoste habebatur, urbem Remensem deseruit, magnorum studiorum regimen seu scholarum praefecturam, cancellariique munus verosimillime, ne dicam indubie, abdicavit, aut certe, si mavis, dignitatibus omnibus a Manasse spoliatus, amisit.

111 Ast quo circiter anno et quibus comitantibus illustrioribus ecclesiae Remensis clericis, ille Sancti ex urbe Remensi discessus evenit? Quo tunc sese primum contulit? Ut ad singula haec quaesita ex ordine respondeam, Bruno certe nec ante annum [Col. 0067A] 1076, nec post annum, qui hunc proxime excepit, Remis alio commigravit, ut proinde id vel anno 1076 vel sequenti indubie fecerit. Ac eum quidem Remis ante annum 1076 non excessisse, liquet ex charta, hoc ipso anno a Manasse Remis in abbatiae S. Basoli favorem concessa supraque huc transcripta, quae ita terminatur: »Bruno cancellarius scripsit et subscripsit;« post annum autem 1077 actum id non esse, patescit ex eo quod anno illo in concilio Augustodunensi, imo verosimillime etiam in Claromontano, quod huic praeivit, Manassem, archiepiscopum Remensem, uti mox videbimus, Simoniae aliorumque criminum insimularit, idque verosimillime, antequam Manassae adversans ex urbe Remensi excessisset, non fecerit, uti suadet tum ingens [Col. 0067B] discrimen, cui alioquin apud excandescentem hinc, iraeque impotentem praesulem sese exposuisset, tum rerum subsecutarum series, ex qua, Sanctum nostrum, postquam in concilio Augustodunensi Manassem accusasset, non prius ad civitatem Remensem, quam hic anno 1080 in concilio Lugdunensi exauctoratus fuisset, reversum esse, verosimillimum, imo indubium, evadit, uti ex infra dicendis quisque facile colliget.

112. Ad illustriores modo clericos, qui una cum Sancto, Manassem aversantes, urbe Remensi excessere, sermonem converto. Hosce quidem inter fuisse Radulphum Viridem, ad quem Sanctus epistolam infra pluries memorandam e Calabriae eremo scripsit, et Fulcium Monoculum, cujus in eadem epistola [Col. 0067C] mentio fit, vero apparet minime absimile ob colloquium, quod cum hisce, eadem pariter docente epistola, de perituris mundi hujus deliciis, aeternumque duraturis coeli gaudiis habuit occasione, uti apud omnes fere in confesso est, maximarum aerumnarum, quas a Manasse archiepiscopo Remensis ecclesia patiebatur; Manassem vero tunc Remensis ecclaesiae praepositum, et Pontium quemdam Sancto exstitisse in suo ex urbe Remensi excessu comites, indubitatum est, cum hi ambo una cum Brunone Simoniaci praesulis accusatores in concilio Augustodunensi alibique existerint, uti hic ipsemet apud Mabillonium Musei Italici tom. I, part. II, pag. 121 in Apologia sua supra plus semel jam laudata [Col. 0067D] pluriesque infra adhuc laudanda, ex parte declarat atque ex dicendis patescet. Quod modo ad locum, quo Sanctus, Remis excedens, sese receperit, pertinet, Parisios eum concessisse, conjiciunt nonnulli, hosque inter sese imprimis offert Bulaeus, qui, praeterea in eam, quae Sanctum tunc Parisiis docendi muneri sese addixisse, statuit, opinionem propendens, in Historiae Parisiensis tom. I, pag. 468 ita scribit: »Ex hoc loco (Guiberti supra huc jam transcripto) constat, Brunonem, relictis Remis, cum nobilibus quibusdam aliis clericis ecclesiae Remensis alio commigrasse; quos quidem socios licet non nominet Guibertus, ex epistola tamen ipsius Brunonis ad Radulphum Viridem, praepositum Remensem, intelligimus, hos tres amicos simul demigrasse, [Col. 0068A] Brunonem Radulphum, et Fulcium Monoculum«

»113. Sic enim ille: »Reminiscitur quippe dilectio tua, quod, cum ego et tu et Fulcius Monoculus quadam die simul fuissemus in hortulo adjacente domui Adae, ubi tunc hospitabar, de falsis oblectationibus tractaremus.« Ergo tunc Bruno hospitabatur apud Adam, non utique Remis; cum enim canonicus esset ecclesiae Remensis et scholasticus, verisimile non est, eum alieno in hospitio mansurum fuisse. Unde conjicio, Brunonem cum amicis istis duobus Lutetiam venisse, ipsumque apud Adam hospitem domum elegisse, tumque docendi professionem resumpsisse. Ille forsitan est Adam canonicus Parisiensis, qui post Gualeramum cantor ejusdem ecclesiae fuit circa annum [Col. 0068B] 1100 et id muneris obiit ultra annum 1123.« Ita ille: Verum, etsi verosimillime, uti infra docebo, Brunoni in sua ad Radulphum Viridem epistola de hospitio, quo Remis apud Adamum fuerit exceptus, sermo non sit, propterea tamen nullo modo consequens est, ut Sanctus, dum tractatum, cujus verbis a Bulaeo recitatis mentionem facit, de falsis mundi delectationibus cum Radulpho Viridi et Fulcio Monoculo institueret, Parisiis apud Adamum fuerit hospitatus. Quidni enim extra urbem Remensem alibi aeque, quam Parisiis, hospitari tunc potuerit? Nec quidquam huc facit, quod addit de Adamo, Parisiensi canonico, cum alibi etiam viri, aut etiam, si velis, canonici plures florere tunc potuerint, quibus pariter esset Adami nomen.

[Col. 0068C] 114. Bulaeus quidem, ut Sanctum, dum Remis abiit, Parisios statim se contulisse utcunque probet, verbis proxime recitatis etiam subjungit, »adstipulatur supra laudatus Guibertus, qui, de ejus (S. Brunonis videlicet) conversione scribens, sic ait: »Fuit non longe ab his diebus Bruno quidam in urbe Remensi, vir et liberalibus instructus artibus, et magnorum studiorum rector, qui conversionis initia subjecta occasione nactus dignoscitur.« Quibus verbis denotare videtur, Brunonem Parisiensis et Remensis studii fuisse rectorem, quae ab Aimoino Floriacensi monacho in Vita Abbonis dicuntur majores sapientiae seu studiorum officinae;« verum quidni Sanctus, quod Remis tum philosophiae, [Col. 0068D] tum theologiae, quae majores seu altiores scientiae sunt, studiis praeesset, magnorum studiorum rector, a Guiberto dici potuerit? Sane eum eo sensu, quo Bulaeus innuit, magnorum studiorum rectorem vocatum a Guiberto non fuisse, vel ex eo liquet, quod ab ipso hoc scriptore verbis a Bulaeo productis munere illo, non Parisiis, sed Remis functus fuisse indicetur, ut consideranti patebit. Ad haec, etsi darem, Sanctum eo sensu, quo vult Bulaeus, magnorum studiorum rectorem a Guiberto appellari, hincne consequens foret, ut, cum Sanctus Remis excessit, magnorum statim studiorum rectorem Parisiis egerit, hucque proinde mox a suo ex urbe Remensi discessu sese contulerit? Nemo sane, quantum opinor, id asseruerit.

[Col. 0069A] 115. Et vero Sanctum tunc, cum Remis, ut Manassem vitaret, excessit, sese, non Parisios, sed Reciacum seu Roceium, Rocum, Roscium aut etiam (varie enim a variis appellatur) Rauciacum munitum aetate illa (adi Marlotum Historiae metropolis Remensis tom. II, pag. 195, et Valesium in Notitia Galliarum ad vocabulum Rauciacum) ac celebre Campaniae Gallicae ad Axonam castrum, sese recepisse, verosimillimum est. Ita mihi apparet, tum quod Manasses, ecclesiae Remensis praepositus, aliique, qui huic adhaerebant, ac proin etiam Sanctus noster in praefato castro, uti ex ipsiusmet Manassis archiepiscopi ad Gregorium VII Papam epistola, anno 1078 ex infra dicendis scripta hicque num. 123 ex parte saltem recitanda, colligitur, sub [Col. 0069B] Ebali comitis (Reciacensis nimirum; neque enim, cui hoc quadrare queat, comitem alium, nomine Ebalum, invenio) clientela anno 1078 exstiterint, tum quod Ebalus, castri ejusdem, in quo etiam, ut apparet, domicilium fixerat, dominus seu toparcha, a parte clericorum Remensium ac proin Sancti nostri contra Manassem, Simoniacum Remensem archiepiscopum, omnino steterit, utpote qui, ut pariter ex eadem epistola intelligitur, cum Manasses archiepiscopus a sententia, contra se anno 1077 ab Hugone, Diensi episcopo sedisque apostolicae legato, in concilio Augustodunensi lata, ad summum pontificem appellasset, reque ipsa ad hunc causam suam propugnaturus Romam sese contulisset, Romam etiam, quo contra hujus molitiones Manassem [Col. 0069C] praepositum aliosque clericos, ex urbe Remensi profugos, tueretur, sese contulerit. Atque ita modo et quibus comitantibus et quo anno circiter Sanctus noster ex urbe Remensi discesserit, uti etiam quo tunc sese receperit, determinatum utcumque est: rerum hic tractandarum seriem nunc prosequamur.

116. Inter diversa, quae adversus Simoniacos, acceptasque a laicis investituras Sancti nostri aetate celebrata fuere concilia, commemorandum hic venit, quod Hugo Diensis, sedis apostolicae in Galliis legatus, Claromonte celebravit. Hic in illo, ut Hugo Flaviniacensis in Chronico Virdunensi apud Labbeum tom. I Bibliothecae novae Mss. pag. 201 docet, in Stephanum, Aniciensis ecclesiae invasorem, excommunicationis sententiam tulit; hanc autem deinde [Col. 0069D] Gregorius, anno 1073, quo Indictio Pontificia XI a Januario ad Decembris finem cucurrit, ad supremam Ecclesiae cathedram, uti apud omnes in confesso est, evectus, duabus diversis epistolis, altera ad canonicos Aniciences, altera ad Galliarum episcopos, uti apud Labbeum tom. X Conciliorum, col. 164 videre est, uno eodemque die, decimo videlicet Kalendas Aprilis, indictione decima quinta, conscriptis, confirmavit; quare, cum posterior haec nota chronica, uti ex jam dictis de obtenti a Gregorio Pontificatus anno liquet, annum 1077 designet, consequens est, ut praememoratum concilium, quod Hugo Diensis Claromonte celebravit, vel initio ipsiusmet anni 1077 vel sub finem [Col. 0070A] proxime antecedentis celebratum verosimillime fuerit. Huic autem e castro Reciacensi, in quo cum Brunone aliisque verosimiliter ex dictis jam versabatur, praesentem se stitit Manasses, ecclesiae Remensis praepositus, atque inter Hugonis legati manus, uti hujus infra huc transcribenda epistola fidem facit, male acquisita primaria ecclesiae Remensis dignitate, quam anno circiter 1076 ab ipso Simoniaco praesule Manasse obtinuerat, sese abdicavit.

117. Hinc porro, eidem concilio etiam Brunonem, aliosque, qui cum eo Reciacum commigrarant, ecclesiae Remensis clericos, interfuisse ibidemque, quae contra Manassem Remensem antistitem habebant, accusationum capita concilio exposuisse, verosimile apparet, uti etiam in hoc, ut [Col. 0070B] Manasses de objectis criminibus sese purgaturus ad aliud proxime futurum concilium citaretur, decretum fuisse. Et vero brevi hujus sese obtulit occasio: Gregorius enim, summus pontifex, data quarto Idus Maii, Indictione decima quinta, quae, ut jam dixi, annum 1077 designat, ad Hugonem, suum in Galliis legatum, epistola in mandatis dedit, ut, congregata episcoporum Franciae synodo, causam Gerardi, Cameracensis electi, qui post sui legitimam electionem ab Henrico rege, ignorans et hunc excommunicatum, et investituram a principibus laicis accipere, per pontificem esse prohibitum, investituram acceperat, sedulo discuteret, atque aliarum nonnullarum Galliae ecclesiarum causas, negotiaque quae ad harum, Ecclesiaeve universae utilitatem conducere [Col. 0070C] visa ei fuissent, definiret, advocato etiam ad synodum pro Arvernensis ecclesiae causa Hugone Cluniacensi abbate. Paruit pontificis voluntati Hugo, conciliumque Augustoduni indixit, idque ibi eo ipso adhuc anno 1077, quo proxime memoratam epistolam ad eum papa scripserat, celebravit.

118. Ita, qui hic erroris convinci non potest, diserte tradit Hugo Flaviniacensis, auctor synchronus, in Chronico Virdunensi apud Labbeum tom. I Bibliothecae novae mss. pag. 199 sic scribens: »Juxta haec itaque mandata apostolica (a Gregorio Papa Hugoni Diensi per epistolam mox dictam data) congregata est synodus venerabilium Patrum apud Eduam sub tutela et protectione Christi Domini . . . . [Col. 0070D] anno ab Incarnatione Domini 1077, ubi convenerunt ex Francia et Burgundia multi illustres viri.« Porro huic concilio Manasses, ecclesiae Remensis praepositus, itemque Sanctus noster et alii Remenses clerici, qui una cum hisce Remis Reciacum sese receperant, interfuerunt, Simoniaeque ac aliorum criminum accusaverunt Manassem archiepiscopum suum, qui cum citatus fuisset ad concilium, eique, spretis legati monitis ac praeceptis, sese sistere neglexisset, in eum, veluti in contumacem, suspensionis sententia fuit prolata. Verum ab hac mox ad pontificem, ut apparet, appellavit Manas et, vindictaeque interim, dum Romam adire posset, percupidus, ecclesiae Remensis canonicis, accusatoribus suis, a concilio ad Reciacense, uti ex jam supra [Col. 0071A] dictis infraque dicendis apparet, castrum redeuntibus, plurimas in via struxit insidias, domos eorum Remis fregit, praebendas vendidit, et bona diripuit. Audi haec suismet verbis Hugonem Flaviniacensem loco proxime cit. exponentem. »Accusatus est in eodem concilio (Augustodunensi scilicet) Remensis ecclesiae invasor Simoniacus Manasses a clericis Remensibus, et suspensus ab officio, quia vocatus ad concilium ut se purgaret, non venit. Qui cum canonicis Remensis ecclesiae accusatoribus suis, a concilio redeuntibus, plurimas parasset insidias, demum domos eorum fregit, praebendas eorum vendidit, et bona eorum diripuit.«

119. Haec Hugo. Et sane veritati esse apprime consona, etiam liquet ex epistola, ab Hugone legato [Col. 0071B] post concilii celebrationem, auditis, quas Manasses Brunoni aliisque ex illo redeuntibus ecclesiae Remensis canonicis intulerat, variis injuriis, ad Gregorium pontificem data, in qua, Sanctum nostrum Manassemque praepositum »dignos habitos fuisse pro nomine Jesu contumeliam pati,« declarat, alludens verosimillime, ne dicam indubie, ad injurias, quas ambo, e concilio Augustodunensi Reciacum redeuntes, tum in via, tum Remis in bonis suis passi fuerant. Epistolam illam, quod praeterea, quae de Manassis, Remensis ecclesiae praepositi, ad Claromontanum seu Arvernense concilium accessu supra asserui, invicte probet, aliaque, quae huc et praecipue Manassem archiepiscopum spectant, complectatur, in fine mutilam, prout apud Labbeum tom. X [Col. 0071C] Conciliorum col. 365 et seq. exstat, huc transcribo. Sic habet: »Reverendissimo Patri et domino papae Gregorio suae sanctitati inutilissimus servus Hugo humilis presbyter Diensis, salutem. Quoniam didicimus R. vestrum Parisiensem rediisse, cui injunxeramus, ut fideliter, sicut filius vester, vobis referret gesta Augustodunensis concilii, cui interfuit, qui neque per nos rediit, neque quidquam de statu vestro nobis scripsit, rogamus paternitatem vestram, ut sententiam suam nobis dignetur scribere super ordinatione Remensis, Bituricensis et Carnotensis ecclesiarum.«

»120. Sciat quoque paternitas vestra, quia ille Noviomensis dictus episcopus, sub comminatione [Col. 0071D] publicae examinationis a nobis familiariter exactus, confessus est nobis Simoniam suam, praesentibus Laudunensi et Lingonensi episcopis cum aliis quibusdam. Unde etiam sacramento supra sacra Evangelia nobis firmavit, quod, visis litteris vestris vel legatione vestra, ecclesiam, quam male occupaverat, bene dimitteret, et pro posse et scire suo, ut juxta Deum ordinaretur, adjuvaret. Silvanectensis vero episcopus, accepta investitura de manu regis, ordinatus est ab illo (Manassem Simoniacum Remensis Ecclesiae episcopum seu potius invasorem designat) Remensi haeresiarcha, cui litteris vestris interdixistis, ne hujusmodi in episcopos acciperet. Antisiodorensis, infra annos ordinatus, investituram quidem de manu regis non accepit, [Col. 0072A] quamquam per familiares regis gratiam ejus consecutus sit. De Senonensi autem archiepiscopo quantam contumeliam, quantamve injuriam auctoritati vestrae in nostra legatione intulerit, a praedicto R. ut spero, sufficienter audistis. Neque hoc dicens, Deus testis est, gloriam meam quaero. Burdegalensis quoque, quoniam vocatus praeterito anno ad Arvernense concilium neque venit, neque canonice se excusavit, in eodem concilio ab episcopali officio suspensus est. Quod ille vilipendens, interdictum sibi usurpavit officium. Rursus vocatus ad Augustodunense concilium, quoniam nullam causationem nobis misit, etiam a sacerdotio suspendimus eum.

»121. De his ergo omnibus quid Magnitudo vestra judicaverit, quid inde agere placuerit, parvitati [Col. 0072B] nostrae rogamus, rescribite. Praeterea summopere poscimus, ut per dominum Valentinum episcopum pallium nobis mittatis ad confirmandam ordinationem religiosissimi Lugdunensis Ecclesiae archiepiscopi, contra oblatrantes haereticos et de regis indignatione adversus ordinationem Dei carnaliter gloriantes. Ipse enim, postpositis omnibus incommodis et periculis penuriae atque itineris, Sanctitatis vestrae conspectui devotissime se praesentaret, si Ecclesia illi commissa, tamdiu languida et pastoris solatio destituta, quoquo modo absentiam ejus sine magno detrimento pati potuisset. Valentino episcopo praecipite et securitatem in manu vestra accipite, quatinus circa festum S. Joannis Baptistae, prout nos cum eo condiximus, Ecclesia sua ad celebrandum [Col. 0072C] officium illum accipiat, quia valde opportunus videtur ad oppugnandam provincialium arrogantiam. Manassem autem amicum nostrum in Christo, qui in Claromontano concilio Remensis Ecclesiae male acquisitam praeposituram in manu nostra dimisit, commendamus gratiae Sanctitatis vestrae, sicut catholicae fidei sincerum defensorem, et dominum Brunonem, Remensis Ecclesiae in omni honestate magistrum. Digni sunt enim ambo a vobis, et in his, quae Dei sunt, vestra auctoritate confirmari, quoniam digni habiti sunt pro nomine Jesu contumeliam pati. Et ideo consultores profuturos causae Dei et cooperatores in partibus Franciae adhibeatis.«

»122. Remensis haeretici depositionem con . . . . . [Col. 0072D] revelatam iniquitatem sanguis coeli et . . . . . clamat, auctoritatis vestrae scripto robora . . . . . hos rogamus Remensi Ecclesiae destinate . . . . . suam satisfactionem, aut ipse, si placit . . . . . aut nobis suscipiendam praecipite. Quia . . . . . excommunicationem vestram, nobis inconsultis, episcopi electionem fecerunt. Tiezo filius vester jam redisset ad vos, nisi ad convocandum concilium 18 Kalendas Februarii, Pictavis, Deo annuente, celebrandum detineretur; in quo concilio meritorum vestrorum patrocinium adesse nobis suppliciter exoramus. Orate pro nobis, sanctisime Pater.« Talis est data ab Hugone Diensi post Angustodunense concilium anno, ut apparet, 1077 aut sequentis initio ad summum pontificem epistola; e qua sane, quae supra tum de illatis per Manassem [Col. 0073A] archiepiscopum Sancto injuriis, tum de hujus Manassisque praepositi in concilio Claromontano praesentia edixi, optime firmantur. Rei modo seriem prosequamur. Bruno clericique Remenses, ejus socii, evitatis quas eis, a concilio Augustodunensi redeuntibus, Manasses archiepiscopus struxerat insidiis, ad Ebalum comitem in Reciacense hujus castrum, e quo illud adierant, sese iterum recepere, gravissimae litis, sese inter et archiepiscopum suum pendentis, exitum ibidem praestolaturi.

123. Ita autumo quod Manasses archiepiscopus apud Labbeum tom. X Conciliorum, col. 363, in epistola supra citata, quam ad Gregorium VII papam dedit, ita loquatur: »De comite Oebalo, qui me in praesentia vestra accusare tentabat, et se suamque [Col. 0073B] fidelitatem vobis verbis simulantibus commendabat, satis in promptu habetis cognoscere, cujus potius sinceritas fidelitatis erga vos videatur existere. Utrum mea, qui Deo et vobis paratus sum per omnia obedire, an illius, qui et apud vos per Manassem et suos sequaces in suo castro receptos persequitur beatam Mariam. Manasses enim, de quo diximus, cui nos jussu vestro, quod in nos admiserat, si ad Ecclesiam matrem suam rediret, indulsimus, conscientia sceleris sui depressus nec ad vos vult redire, nec paci Ecclesiae concordare, quin potius cum illis suis sequacibus, quia factis non potest, verbis et maledictis Ecclesiam meque lacerare non desinit. Unde, ut de ipso Oebalo taceam, in quem [Col. 0073C] vos, credo, justam et Apostolicam exercere sententiam, super Manasse instanter deprecor sanctitatem vestram, ut aut jubeatis eum ad sua regredi, et ulterius non impugnare Ecclesiam, aut in eum ejusque fautores et cooperatores Apostolici vigoris dirigatis animadversionem. Dignamini etiam ad eorum receptores scribere aptam epistolam, ut aut eos contra Ecclesiae jura non retineant, aut pari sententia se mulctatos agnoscant:« quibus e verbis consideranti patescet, Manassem praepositum adhaerentesque ei, quorum unus erat Sanctus noster, Ecclesiae Remensis clericos tum certe, cum epistola, haec complectens, a Manasse archiepiscopo, quod anno, uti infra docebo, 1078 factum, ad Pontificem fuit conscripta, apud Oebalum comitem in castro [Col. 0073D] Reciacensi seu Rauciacensi commoratos fuisse; quod cum ita sit, sese in id, anno 1077 e concilio Augustodunensi revertentes, quo Manassis archiepiscopi insidias declinarent, verosimiliter receperant.

124. Nec id tantum, quod modo proposui, e recitatis epistolae Manassis verbis discimus, verum etiam Ebalum seu Oebalum comitem, qui Sanctum ejusque contra Manassem archiepiscopum comites in castro suo tuebatur, Romae hujus accusatorem apud Gregorium Papam egisse. Qui id factum sit, expono. Manasses archiepiscopus, qui, ut supra docui, a sententia, in concilio Augustodunensi contra se lata, ad summum Pontificem verosimiliter appellarat, Romam anno 1078, cum inde, prout Hugo Flaviniacensis [Col. 0074A] loco proxime cit. testatur, litterae ei, »ut in concilio,« alio scilicet, in Galliis denuo celebrando, »cum sex se purgaret episcopis,« traditae fuissent, se contulit. Ebalus comes, audito praesulis Simoniaci discessu ac consilio, iter pariter Romam versus, quo ibi contra eum clericorum Remensium, quos in castrum suum ac clientelam receperat, causam tutaretur, arripuit, horum etiam aliquot sibi adjunctis. Et ex his quidem exstitisse Pontium, saepius jam laudata Manassis archiepiscopi Apologia apud Mabillonium tom. I, part. II Musei Italici, pag. 121 indubitatum facit; Fulcium autem Monoculum, de quo Sanctus in recitanda infra ad Radulphum Viridem epistola, ex iis pariter exstitisse, verosimile apparet, primo quidem quod Fulcius ille, a Sancto [Col. 0074B] memoratus, Romam sese, uti ipsamet haec epistola fidem facit, proxime post habitum cum Brunone et Radulpho Viridi de falsis mundi delectationibus, verisque coeli gaudiis colloquium, in quo monachicum habitum assumere statuerunt, contulerit; deinde vero quod id post concilium Augustodunense anno 1077 aut sequenti, nec alibi, quam in castro Reciacensi habitum fuisse videatur.

125. Quod quo utcumque probatum dem, praevie verba, quibus colloquii illius Sanctus meminit huc transcribo. Sic habent: »Reminiscitur . . . . . dilectio tua, quod, cum ego et tu et Fulcius Monoculus quadam die simul fuissemus in hortulo adjacenti domui Adae, ubi tunc hospitabar, de falsis oblectationibus et perituris mundi hujus divitiis, necnon de perennis [Col. 0074C] gloriae gaudiis aliquamdiu, ut opinor, tractaremus, unde divino amore ferventes promisimus ac vovimus Spiritui sancto in proximo fugitiva saeculi relinquere et aeterna captare, necnon monachicum habitum recipere; quod et in vicino paractum esset, nisi tunc Fulcius Romam adiisset: ad hujus reditum peragenda distulimus; quo moram faciente, aliisque intervenientibus causis, divinus amor elanguit, refriguit animus, fervorque evanuit.« Quando itaque Sanctus collationem, hic memoratam, in qua monachum vovit, cum Radulpho Viridi ac Fulcio habuit, non domi, sed alieno in hospitio versabatur. Hinc porro consequitur ut hanc Remis, antequam anno circiter 1076 e civitate hac cum Manasse aliisque [Col. 0074D] Remensibus clericis excessisset, indubie non habuerit. Brunonem enim tunc Remis, ubi non tantum canonicus, sed et scholasticus praeterea et cancellarius erat, in alienis aedibus habitasse, verosimile non apparet, ut Bulaeus verbis num. 113 recitatis recte arguit. Imo vero, ut Tractatus de S. Brunone, a Cartusianis hujatibus mecum communicati, auctor num. 20 Operis sui recte notat, dubitandum non est quin tunc ibi Sanctus suae tum cancellarii, tum canonici et scholastici dignitati congruum domicilium habuerit, et quidem in ipso claustro communi, quo diu ante et post S. Brunonis aetatem canonici Remenses usi fuere, uti fas est colligere ex Flodoardo Hist. Remensis lib. II, cap. 11, Chronico Mosomensi apud Dacherium tom. VII Spicilegii, et [Col. 0075A] Stephani Tornacensis Epistola 160, ad Radulphum Remensem decanum, a Radulpho Viridi diversum, circa annum 1176, aut, ut videtur, non diu admodum post scripta.

126. Stephani verba huc facientia, quod ex iis, canonicos Remenses Brunonis aetate vitam in claustro communem duxisse, potissimum intelligatur, e jam saepe laudato, qui hactenus vulgatus non est, Annalium Carthusiensium libro IV describo. Sic habent: »Exiit sermo inter plures, quod antiqua Patrum vestigia, sacris instituta conciliis et a gloriosa hactenus Remensi Ecclesia diutius observata, quidam ex vobis immutare contendunt, laminamque auream religiosae consuetudinis, quae in fronte Ecclesiae Metropoleos apposita lucet omnibus, qui in [Col. 0075B] regno sunt, quadam singularitate studeant delere, dejicere, conculcare. Singulari quodam privilegio sedes Remensis inter alias Galliarum Ecclesias eminebat, perseverans cum Apostolis in communione panis et oratione, et in sociali communione sacramentalem praeferens, majoribus erat spectaculum, minoribus documentum. Ex reliquiis regularium institutionum duo loca sibi detinuerant, coenaculum refectionis et domum somni, in altero castigatam sequentes abstinentiam, in altero candidatam continentiam observantes . . . . . In his et aliis observantiis Regularibus incedebat Remensis Ecclesia, terribilis ut castrorum acies ordinata, amabilis suis, admirabilis alienis. Si haec immutari coeperint, quid dicet germana ejus loco et ordine Germania, quae [Col. 0075C] inter alias institutiones Ecclesiasticas refectionis adhuc et quietis fraternam communionem sic observat, ut modernam dissolutionem non admittat?«

127. Cum ergo Remenses canonici, uti e verbis hisce pronum est eruere, vitam communem in aedibus, separatis quidem, ut tunc moris erat, uni tamen eidemque claustro inclusis, Sancti nostri aetate duxerint, hic utique, dum illos inter ante suum ex urbe Remensi discessum, seu ante annum 1076, quo circiter is accidit, versaretur, alienas ibidem aedes non inhabitarit, ac proin nec tunc collationem, utpote quae, Brunone alienis in aedibus versante, acciderit, cum Radulpho Viridi et Fulcio Monoculo habuerit. Eodem etiam ex capite parum verosimile [Col. 0075D] apparet, collationem illam seu colloquium contigisse, postquam jam Sanctus, exauctorato pulsoque Simoniaco invasore Manasse, in pristinum fere, aut hoc etiam forte meliorem, statum, quod qui et quando factum sit, infra videbimus, fuisset restitutus. Porro ex eo, quod Sanctus, dum de falsis mundi oblectationibus cum Radulpho Viridi et Fulcio sermonem miscuit, alieno in hospitio fuerit versatus, consectarium praeterea est, ut nec id Parisiis evenerit. Qui enim collationem seu colloquium illud Parisiis factum statuunt, Sanctum nostrum tunc, cum id habuit, docendi ibidem munus obiisse, affirmant; quod si autem ea in urbe reipsa umquam Bruno docuisset, alienis tunc, velut hospes, aedibus usurus fuisse non videtur. Accedit, nihil [Col. 0076A] plane aliunde haberi, ex quo Sancti cum Radulpho et Fulcio collationem Parisiis habitam fuisse, utcumque fiat probabile, ut proinde, uti non Remis, sic nec ibi verosimiliter evenerit. At vero Reciaci seu Rauciaci eam post concilium Augustodunense evenisse, e status, in quo ibi Sanctus tunc fuit, adjunctis verosimillimum apparet.

128. Ibi enim tunc tum hic, tum alii Ecclesiae Remensis clerici, ejus in exsilio socii, alienis in aedibus versabantur, a castri illius (id enim plures domos fuisse complexum, Valesius loco supra cit dubitare non sinit) incolis diversis, per »Manassae praepositi eique adhaerentium receptores« num. 123 a Manasse archiepiscopo verosimiliter indigitatis, hospitio ex comitis Ebali, ut verosimile apparet, [Col. 0076B] voluntate excepti. Ad haec eo temporis spatio, quo Sanctus cum aliis Remensibus clericis Reciaci versabatur, collationemque de falsis mundi delectationibus post concilium Augustodunense habere jam potuerat, Ebalus, castri hujus toparcha, Romam versus, ut supra docui, iter arripuit, huncque eo, ut supra pariter docui, aliquot Remenses clerici comitati sunt; non diu autem, ut supra recitata ex Sancti nostri ad Radulphum Viridem epistola verba docent, post collationem, a Brunone cum Radulpho et Fulcio habitam, Romam hic discessit. Accedit Reciaci Radulphum Viridem et Fulcium Monoculum cum Sancto nostro, antequam Ebalus comes Romam abiret, fuisse ex jam dictis versatos. Tres quidem dumtaxat Ecclesiae Remensis canonicos, Manassem [Col. 0076C] praepositum nimirum, Pontium et Brunonem, qui Manassem archiepiscopum in concilio Augustodunensi anno 1077 accusarint, ac deinde in castrum Reciacense sese receperint, Historiae litterariae Franciae scriptores, qui recessui huic habitam a Brunone cum Radulpho et Fulcio de divitiarum oblectationumque mundi hujus vanitate collationem praeivisse autumant, tom. IX, pag. 235 recensent. Verum quid tum?

129. Assignato ab iis Remensium, qui Manassem accusarint atque in Reciacense castrum se receperint, clericorum numero, unde, Radulphum Viridem et Fulcium nec in castro Reciacensi sub Ebali comitis clientela exstitisse, nec ibidem cum Brunone [Col. 0076D] collationem, de qua hic, habuisse, consequens sit, standum non est. Remensium enim canonicorum, qui Manassem archiepiscopum accusarint, majorem exstitisse numerum, hic ipsemet prodit in apologia sua apud Mabillonium Musei Italici tom. I, part. II, pag. 121 ad Hugonem Diensem sic scribens: »Dixistis, ut accusatoribus nostris, scilicet Manassae et sociis, responsuri ad concilium veniremus; et ego dico vobis quia ego et Manasses pro omnibus sociis suis concordiam fecimus, exceptis duobus, quorum unus, scilicet Bruno, nec noster clericus, nec noster natus aut renatus est, sed sancti Cuniberti Coloniensis in regno Teutonicorum positi canonicus est; cujus societatem non magnopere affectamus, utpote de cujus vita et libertate penitus ignoramus [Col. 0077A] et quia quando apud nos fuit, multis beneficiis a nobis in eum collatis, male et nequiter tractati sumus. Alter vero, id est, Pontius, in Romano concilio, nobis praesentibus, est falsatus; et ideo nec uni, nec alteri in ecclesiastico judicio respondere aut volumus aut debemus.« Cum ergo, uti ex his verbis intelligitur, plures sane quam tres exstiterint Remensis ecclesiae canonici seu clerici, qui Manassem archiepiscopum accusarint, quique proinde post Augustodunense concilium in castrum Reciacense sese receperint, non est, cur hos inter exstitisse Radulphum Viridem et Fulcium Monoculum, eamus inficias; quod cum ita sit, non est etiam, cur cum hisce in eodem castro (de quo vide tamen Addenda et Corrigenda ad p. 519, n. 124) sanctus [Col. 0077B] noster illam, de qua hic disserimus, collationem non habuisse putetur.

130. Et sane hanc ibidem a Brunone habitam fuisse, suadent, tum quae huc facientia in medium jam adduxi, tum quae hic modo adhuc addo. Collatio illa, utpote in qua de mundi vanitate, coeli aeternitate, monachicoque habitu assumendo actum, optime quadrat statui, in quo sanctus post concilium Augustodunense Reciaci fuit; ibi enim tunc ille, bonis a Manasse archiepiscopo spoliatus, fortunam patiebatur adversam, qua pressi mortales terrena despicere, coelestia aestimare atque ad Deum sese convertere solent. Ad haec ab ipsomet Sancto, sese aliosque diu, quod in collatione illa voverant, adimplere distulisse, verbis supra huc transcriptis [Col. 0077C] indicatur; re autem ipsa factum id est in opinione, qua dictam collationem Reciaci post concilium Augustodunense habitam statuimus. Sanctus enim, uti infra probabo, certe ante annum 1081 meliori vitae in eremum secedens sese non dedit; ante autem, quam hoc faceret, triennio ut minimum celebris, de qua hic, cum Fulcio collatio acciderat, uti pronum est ex jam dictis eruere. Fulcius enim secundum haec cum Ebalo comite anno 1077 (annus enim 1078, num. 124, per errorem irrepsit) Romam petiit, hocque illius inter habita cum Brunone post concilium Augustodunense, anno itidem 1077 celebratum, de falsis mundi delectationibus collatio praeivit, ut haec ipso etiam anno 1077 ac proin [Col. 0077D] triennio ut minimum, antequam Sanctus in eremum secederet, acciderit. Reliqua modo, quae ad litem, a Sancto nostro, aliisque Remensis ecclesiae clericis Manassae archiepiscopo intentatam, spectant, expediamus.



§ VII. Manasses Romae in concilio causam suam tuetur, suspensionisque sententiam, in se Augustoduni latam, a pontifice rescindi obtinet: quid tum praeterea egerit, et qui tandem Brunonem in pristinum honorem restituere jussus fuerit.

Cum Manasses, Remensis ecclesiae archiepiscopus, Romam ad summum pontificem, Gregorium VII, ad quem ex dictis appellarat, jam advenisset, benigne ab hoc, ad meliorem frugem hominem rediturum, adhuc sperante fuit exceptus, causamque suam in [Col. 0078A] concilio, quod ibidem tunc, id est, mense Martio anni 1078, celebratum fuit, praesentibus etiam (adi verba ex Manassis epistola n. 123 huc transcripta) Ebalo comite clericisque Remensibus, hunc, ut docui, comitatis, qui pro clero Remensi locuturi advenerant, propugnare est conatus. Quibus ad id praesidiis usus sit, litteris proditum non inveni; quo vero successus rem gesserit, ipsemet in Apologia sua apud Mabillonium opere cit., p. 119 exponit, ita ibidem ad Hugonem, sedis apostolicae legatum, scribens: »Non solum per omnes fere Gallias, verum etiam Italiae et Romae, notum est qualiter ante hoc biennium (anno scilicet 1077) in eadem provincia a vobis et ab aliis quibusdam in nos violenter ac injuste res gesta est: et ego vim ac praejudicium [Col. 0078B] passus Romam processi, ibique super hoc Romanum et Apostolicum judicium appellavi. Quia vero vos aberatis, jussu domni apostolici in ipsa regione remansi, et adventum vestrum per XI fere hebdomadas exspectavi. Cumque non veniretis, tandem in praesentia domni apostolici, et in concilio generali inter nos et eos, qui ibi loco vestro, utpote a vobis directi, aderant, altercatio habita est, et ex eorum accusatione ac nostra defensione, quidquid passi eramus, temere ac violenter actum esse et constare non debere, judicatum atque correctum est.« Hunc in modum Manasses, qui, quamquam in Hugonem, sedis apostolicae legatum, iniquior sit, remque, uti ex jam dictis et porro dicendis liquet, parum sincere exponat, sententiam tamen, [Col. 0078C] in se ab Hugone in concilio Augustodunensi latam, correctam seu rescissam fuisse, recte indicat.

132. Gregorius enim, futurum sperans ut indulgentia Apostolica ad meliorem frugem Manassem adduceret, a suspensionis sententia, qua Augustoduni fuerat damnatus, hominem absolvit, pristinoque gradui ac officio, certis tamen, quas hic subticet, conditionibus adjectis, restitutum in Gallias remisit. Ita apud Labbeum tom. X Conciliorum docet nos ipsemet Gregorius, in epistola, septimo Idus Martii, indictione prima quae ex supra dictis annum 1078 designat, exarata, sic scribens: »Quia consuetudo sanctae Romanae Ecclesiae, cui, Deo auctore, licet indigni, deservimus, est quaedam [Col. 0078D] etiam dissimulare, discretionis temperantiam potius quam rigorem canonum sequentes, causas episcoporum Franciae atque Burgundiae, qui suspensi seu damnati a legato nostro Hugone Diensi episcopo fuerant, non sine gravi labore discussimus. Denique Manassem Remensem archiepiscopum, qui in multis accusatus fuerat, seseque a synodis, ad quas Hugo Diensis episcopus eum invitavit, subtraxerat: quia sententia, super eum data, non Romanae Ecclesiae gravitate et solita mansuetudine videbatur, in proprium gradum officiumque restituimus, ea quidem ratione, ut supra corpus sancti Petri juraret hoc modo: »Ego Manasses Remensis archiepiscopus pro superbia non dimisi, quod non venerim ad synodum Augustodunensem, ad quam [Col. 0079A] me Diensis episcopus vocavit. Si vocatus nuntio vel litteris apostolicae sedis fuero, nullo malo ingenio et nulla fraude me subtraham, sed veniens diffinitioni et judicio hujus Ecclesiae fideliter obediam. Quod si domino papae Gregorio vel successori suo placuerit me de objectis ante legatum suum respondere, idem per omnia faciam. Thesauros autem, ornamenta et praedia Remensis ecclesiae mihi commissae ad honorem ipsius Ecclesiae fideliter tractabo et ad resistendum justitiae ea non abalienabo.«

133. Epistola haec, seu rescriptum, in quo deinde nonnulla alia, ad rem nostram non facientia hucque proinde non necessario transcribenda, sequuntur, ita terminatur: »Actum Romae septimo [Col. 0079B] Idus Martii, indictione prima;« posterior autem nota chronica, clausulae huic inclusa, annum Christi 1078 (adi quae num. 116 dicta sunt) designat; ut proinde lata in Manassem, qui sese ex dictis anno 1077 post concilium Augustodunense, alterius concilii, Pictavii (vide apud Labbeum tom. I Bibliothecae novae Mss. Chronicon Virdunense p. 206) ineunte anno 1078 celebrandi, utut ad hoc citatus, tempore non exspectato, Romam contulerat, suspensionis sententia, cum ibidem per XI fere hebdomadas (adi ejus verba, num. 131 huc transcripta) Hugonis Diensis adventum praestolatus fuisset, jam inde ab anni 1078 mense Martio sub conditione, quam verba proxime huc transcripta involvunt, per Gregorium VII, summum pontificem, fuerit rescissa. [Col. 0079C] Verum haec, qua erga Manassem, Simoniacum antistitem, usus est Gregorius, indulgentia ac benignitas Hugoni Diensi episcopo ac sedis apostolicae in Galliis legato verosimillime non parum displicuit. Fas est id colligere ex epistola, ad supremum illum Ecclesiae pastorem post celebratum anno 1078 Pictaviense concilium ab eodem Hugone, licet non de Manasse, scripta, in qua is sub finem apud Labbeum tom. X Conciliorum, col. 367 ita loquitur: »Provideat itaque sanctitas vestra, ne diutius tam opprobriose nobis improperetur, quod simoniaci vel quicumque criminosi a nobis suspensi vel depositi aut etiam damnati libenter currunt Romam, et ubi deberent sentire ampliorem rigorem justitiae, inde reportant quasi misericordiam pro voluntate. Et [Col. 0079D] qui antea nec in levibus praesumpserunt peccare, postmodum exercent aptissimam negotiationem cum tyrannide in commissis sibi ecclesiis.«

134. His porro verbis etiam docet, simoniacos tunc ex indulgentia, quam Romae fuissent experti, deteriores atque insolentiores evasisse; quod quam verum esset, suo agendi modo Manasses luculenter ostendit. Etsi enim, sese de objectis sibi criminibus, si quando id pontifici placuisset, Apostolico legato responsurum, juramento Romae edito, sanctissime (adi verba Gregorii papae, num. 132, huc transcripta) promisisset, vix tamen a concilio Romano, in quo ex dictis anno 1078 auditus absolutusque fuerat, in Gallias erat reversus, cum ad pontificem, ad [Col. 0080A] quem ei aliis de causis scribendum erat, dedit epistolam, in qua praeter querelas, verbis, num. 123, datis expressas, quas contra Ebalum comitem, Manassem praepositum aliosque Remenses clericos hujus sequaces defert, ex ecclesiae suae privilegiis contendit, sibi tantum vel ipsimet Pontifici vel hujus legatis, qui Itali essent aut Romae saltem educati, de objectis criminibus respondendum. Ita scilicet Manasses Hugonis Diensis, nec in Italia nati, nec Romae educati, a quo ne iterum ad concilium aliquod de objectis criminibus se purgaturus citaretur, maxime metuebat, judicio sese subducere conabatur. Audi, quae huc facientia in dicta epistola apud Labbeum, tom. X Conciliorum, pag. 363, in medium adducat.

[Col. 0080B] 135. »Obsecro etiam, inquit, benevolentiam honoris vestri, ut dignitatem, quam antecessores vestri antecessoribus meis archiepiscopis servaverunt, et privilegiis, aliisque scriptis ad posterorum memoriam reliquerunt, mihi reservare dignemini. Ne irritum aut infractum fiat privilegium, quod ipse dedistis mihi, scilicet ut vobis ipsi interpellatus et non interpellatus respondeam et legatis vestris Romanis, non ultramontanis, qui conjuncti Romanis quaerunt, quae sua sunt, non quae Jesu Christi, et sub honestis nominibus cupiditati suae consulunt, non Ecclesiae Dei. Unde propter talium pudendas reprehensiones et vocationes mihi, qui totius Galliae episcopos debeo convocare, liceat confidere de vobis sine legatorum vocatione, donec ad Pascha veniam ad vos, Deo [Col. 0080C] volente.« Ita Manasses, ne quando Hugoni, sedis apostolicae legato, de criminibus sibi objectis respondere cogeretur. Verum eum hac in re, acriter etiam, quaecumque sive de Sedis Apostolicae legatis sive de ecclesiae Remensis privilegio verbis recitatis scripserat, confutatis, Gregorius minime audivit, etsi interim expostulationum, abs illo contra Ebalum comitem, Manassem praepositum aliosque factarum, rationem habendam duxerit, ut fidem facit tum epistola, qua Manassi respondit, tum altera, quam praeterea, cum hoc fecit, ad Hugonem Diensem, suum in Galliis legatum, dedit. Ambae apud Labbeum, a quo, tom. X Conciliorum, col. 196 et tribus seqq. recitantur, »Undecimo Kalendas septembris, Indictione prima,« quae hic ex supra [Col. 0080D] dictis annum 1078 designat, »datae« notantur; unde consequitur ut, quam ad Gregorium papam Manasses archiepiscopus dedit, proxime memorata epistola anno 1078, utpote ambabus hisce anterior, concilioque Romano, quod eodem anno 1078 celebratum fuit, ex dictis posterior, exarata indubie fuerit; quod hic, ut fidem num. 123, datam liberarem, probare est visum.

136. Nunc, quae in duabus proxime dictis Gregorii epistolis verba, ad institutum praesens utcumque facientia, occurrunt, huc transcribo. Talia in priori sunt haec: »De Manasse, qui vos et ecclesiam vestram, quia malefactis non potest, maledictis infestare non cessat, et de caeteris omnibus, [Col. 0081A] super quibus conquestionem vobis collibuerit facere, misimus litteras nostras commemoratis confratribus nostris, Diensi videlicet episcopo, et Cluniacensi abbati, ut cuncta studeant diligenter inquirere, sollicite discutere, discussa et indagata ad purum juste, legaliter et canonice judicare;« in posteriori vero ista se offerunt: »Quia in sanctae Dei, cui divina dispositione praesidemus, Ecclesiae regimine sollicite nos vigilare oportet, vestris assiduis precibus nobis ut divinum obtineatis praesidium, deposcimus. Quapropter vos summopere studium adhibere admonendo mandamus, quatenus inquiratis et canonice, prout potestis, finem imponere procuretis negotiis, unde Rhemensis archiepiscopus, confrater noster, suis litteris nobis conquestus est. Conqueritur enim [Col. 0081B] de confratre nostro, archiepiscopo Viennensi Warmundo, qui in suo archiepiscopatu presbyteros deposuit, et eosdem restituit . . . . De Manasse autem, de quo similiter conqueritur, qui Oebali suorumque refugio et auxilio illum et ecclesiam fatigare non cessat, laborate ut ad pacem redeat, et ab inquietatione Ecclesiae et persecutione archiepiscopi quiescat. Quod si forte in sua contumacia persistens obedire renuerit, nisi illum justam excusationem habere cognoveritis, quodcumque vobis justius videtur, facite. De aliis autem necessitatibus eumdem archiepiscopum (si tamen vobis obedierit) sicut dignum est, adjuvate, eique commissam ecclesiam auctoritate beati Petri (quod et de aliis ecclesiis vos oportet agere) defendite.«

[Col. 0081C] 137. Pontifici igitur, quemadmodum ex hisce epistolae, quam ad Hugonem Diensem dedit, verbis potissimum apparet, in votis fuit, ut, si qua ratione fieri id posset, Ebalus Reciacensis comes et Manasses ecclesiae Remensis praepositus cum Manasse archiepiscopo in gratiam redirent. Hinc porro factum conjicio ut Manasses praepositus, voluntatis pontificiae sive per Hugonem, sedis apostolicae legatum, sive per ipsummet archiepiscopum Manassem factus certior, concordiam cum hoc inierit, quam ipsemet Simoniacus is antistes in sua apud Mabillonium tom. I Musei Italici, part. II, pag. 121 saepissime jam laudata Apologia commemorat his verbis: »Dico vobis quia ego et Manasses pro omnibus [Col. 0081D] sociis suis concordiam fecimus, exceptis duobus, quorum unus, scilicet Bruno, nec noster clericus, nec noster natus aut renatus est, sed sancti Cuniberti Coloniensis, in regno Teutonicorum positi, canonicus est; cujus societatem non magnopere affectamus, utpote de cujus vita et libertate penitus ignoramus; et quia, quando apud nos fuit, multis beneficiis a nobis in eum collatis, male et nequiter tractati sumus. Alter vero, id est, Pontius, in Romano concilio, nobis praesentibus, est falsatus; et ideo nec uni, nec alteri in ecclesiastico judicio respondere aut volumus aut debemus;« in hac autem conjectura, magis adhuc confirmor ex eo, quod, quando post pontifici placuit, ut anno 1080 Lugduni concilium ad discutiendam decidendamque Manassis [Col. 0082A] archiepiscopi causam celebraretur, huic iterum Manasses praepositus, voluntatis pontificiae observantissimus, sese stiterit, unusque etiam ibidem e Simoniaci illius antistis, cum quo ex dictis pacem jam ante inierat, accusatoribus exstiterit, uti colligendum videtur ex Gregorii VII, quae apud Labbeum tom. X Conciliorum col. 241 exstat, epistola, ad Manassem, archiepiscopum Remensem, postquam hic in dicto Lugdunensi concilio exauctoratus fuisset, Indictione tertia, id est ex supra dictis, anno 1080 conscripta; e qua etiam apparet Manassem praepositum bonis suis, in quae, pace cum Manasse archiepiscopo inita, restitutus verosimillime fuerat, iterum ab hoc, quod ejus sese in concilio Lugdunensi accusatoribus denuo junxisset, fuisse spoliatum.

[Col. 0082B] 138. In ea enim Pontifex ita loquitur: »Purgandi licentiam tibi indulgemus, ea videlicet conditione, ut Manassae et Brunoni, qui pro justitia contra te locuti fuisse videntur, rebus suis in integrum restitutis, usque ad Ascensionem Domini proximam Rhemensem Ecclesiam a tota occupatione ex toto liberam deseras.« Porro manasses praepositus non tantum post duas epistolas, num. 135 memoratas, quarum alteram Gregorius papa ad Manassem archiepiscopum, alteram ad Hugonem, suum in Galliis legatum, undecimo Kalendas Septembris, Indictione prima seu anno 1078 dedit, cum Manasse, Remensi archiepiscopo, pacem inivit; verum etiam ad eum Remos, aliorum clericorum Remensium, qui cum eo [Col. 0082C] et Brunone ex hac urbe anno ex dictis 1076 aut sequenti excesserant, nomine tractaturus, sese contulit remque composuit. Ita colligo ex saepissime laudata Manassis archiepiscopi Apologia, in qua hic apud Mabillonium tom. I Musei Italici, part. II, pag. 121 primo sic loquitur: »Ego et Manasses pro omnibus sociis suis concordiam fecimus, exceptis duobus,« etc.; ac deinde pag. 122 ita habet: »Quamvis nullam a praedicto Manasse et sociis speremus accusationem, eo quod ipsi, nisi forte hujus concilii occasione ad vomitum redeunt, nobiscum fecerunt concordiae compositionem, exceptis duobus, ut dixi, Brunone et Pontio, quibus juxta praecedentem rationem respondere nec volo, nec [Col. 0082D] debeo. Et si aliqui ex eis, quos concordare per Manassae legationem diximus, illuc, rupta pace, profecti sunt, et contra nos quidpiam dicere volunt, recipiendum non est.«

139. Et haec quidem Manassis praepositi cum Manasse archiepiscopo de pace collatio, utpote post epistolam, a Gregorio ad Diensem episcopum undecimo Kalendas Septembris anno 1078 scriptam, habita, vel ipso hoc anno vel initio sequentis verosimillime evenit; ast an tunc praeter Brunonem et Pontium omnes Remenses clerici, cum horum nomine Manasses praepositus cum Manasse archiepiscopo pacem iniisset, Remos pariter, uti ille jam fecerat, redierint, compertum non habeo. Dubitare interim hac de re multum me facit proxime laudata, [Col. 0083A] quam Gregorius ad Manassem archiepiscopum, in concilio Lugdunensi anno 1080 jam exauctoratum, scripsit, epistola. In hac enim Manassi archiepiscopo Gregorius praescribit, ut clericos . . . (Remenses videlicet, quos Manasses improbis suis moribus Remos relinquere coegerat) »qui tanto tempore pro justitia exsilium passi sunt, in ecclesia secure Deo servire permittat.« Ut ut sit, ex memorata pace, quam Manasses praepositus aliique Remenses clerici cum Manasse archiepiscopo inierant, factum conjicio ut Bruno et Pontius, quod in eam, ut recitata num. 137 e Manassis Apologia verba fidem faciunt, consentire noluerant, a Manasse praeposito reliquisque Remensibus clericis, huic consentientibus, sese sejunxerint, alioque concesserint, maxime forte, [Col. 0083B] quod Ebalus comes, sub cujus clientela Reciaci erant, pacem etiam cum Manasse tunc iniisset, uti suspicari me facit epistola, a Gregorio papa (adi Labbeum tom. X Conciliorum, col. 265) anno 1080 ad Ebalum scripta, in qua huic ille imperat, ut »a pestifera amicitia illius (Manassis tum exauctorati) amodo se retrahat.«

140. Et Brunonem quidem (de Pontio enim nihil hic attinet dicere) Reciaco Coloniam tunc repetiisse, ibique in S. Cuniberti ecclesia canonicis fuisse adscriptum, vero mihi admodum simile apparet, quod in Apologia saepissime jam laudata, quam Manasses archiepiscopus anno 1080 aut certe sub praecedentis finem scripsit, Cunibertinus canonicus exstitisse dicatur his verbis: »Bruno nec noster clericus, [Col. 0083C] nec noster natus aut renatus est, sed sancti Cuniberti Coloniensis in regno Teutonicorum positi canonicus est.« Quae verba, ut § III docui, ita verosimilius accipienda sunt, ut significent, Sanctum tum, id est, anno 1079 aut sequentis initio, cum haec Manasses scripsit, Cunibertinae ecclesiae canonicum fuisse. Verum, etsi res ita haberent, Sanctusque adeo in Galliis non amplius versaretur, a lite tamen, quam Manassi, Simoniaco antistiti, una cum aliis Remensibus clericis intentarat, non destitit. Res ex modo dicendis patescet. Pontifex, ut supra vidimus, Hugoni Diensi anno 1078 undecimo Kalendas Septembris seu XXII Augusti in mandatis dederat, ut querelis, a Manasse Remensi archiepiscopo [Col. 0083D] ad se delatis, occurreret, eumque, si dicto obsequens esset, adjuvaret.

141. Epistolae autem, qua hoc Hugoni injungebat, addiderat, uti ipsemet in hac post verba num. 136 huc transcripta testatur, exemplar epistolae alterius, ad Manassem scriptae, in qua hunc, aliis nonnullis praemissis, ita tandem alloquitur: »Interim dilectionem vestram ex parte beati Apostolorum principis Petri admonemus, ut, quemadmodum vobis Romae positis constituimus, coram Diensi episcopo et Cluniacensi abbate, quibus in his vicem nostram commisimus, occasionibus cunctis obstaculisque remotis, super objectis omnibus sitis respondere parati, legaliter satisfacere, canonice purificari; ne si aliud a vobis, quod absit! agatur, tergiversationi [Col. 0084A] et fugae et conscientiae scelerum, non exactioni justitiae et aequitatis a pluribus adscribatur;« ex hac autem ad Manassem epistola, cum Hugone Diensi a Pontifice communicata, et ex altera proxime dicta, quam hic ad ipsummet Hugonem dedit, Historiae litterariae Franciae scriptores tom. VIII, pag. 653 factum suspicantur, ut Hugo concilium, cujus a Manasse in Apologia sua apud Mabillonium Operis jam saepius cit., pag. 120 mentio fit, Trecis habendum indixerit. Et sane ex verbis, e priori epistola jam recitatis, est, cur id non immerito suspicati queant videri. Verum, utcumque res haec habeat, concilium equidem Trecis indictum (quam ob causam, ignoro) locum non habuit.

142. Ast cum id Gregorius Pontifex didicisset, [Col. 0084B] Hugoni legato suo, ut alibi ad decidendam Manassae archiepiscopi causam concilium celebraret, injunxit. Epistola, qua id fecit, apud Labbeum tom. I Bibliothecae Novae mss. Chronico Virdunensi pag. 205 exstat inserta, haecque, quae ad nostrum hic institutum praecipue spectant, verba complectitur: »Quia vero in partibus praeordinatis (Trecis nimirum) concilium celebrare non potuistis utiliter, competens arbitramur, ut aptum locum diligentia vestra inveniat, ubi, synodo congregata, Remensis archiepiscopi causa examinetur. Et quidem, si idonei accusatores et testes inventi fuerint, quod objicitur ei, canonice comprobantes, quam justitia dictaverit, sententiam dare absque haesitatione vos volumus. Alioquin si tales personae fuerint, quae recipi rationabiliter [Col. 0084C] nequeant, quoniam turpis de eo fama non solum Galliam, verum etiam fere totam replevit Italiam, sex episcopis, quorum vita non notetur infamia, assumptis sibi, si potest, excuset se, et sic purgatus, cum pace in ecclesia sua et propria dignitate remaneat.« Hugo legatus, epistola, qua tum haec, tum alia Pontifex praecipiebat, accepta, concilium, ut loco cit. Chronicon Virdunense seu Hugo Flaviniacensis hujus auctor, rei gestae synchronus, testatur, Lugduni indixit, atque ad id Manassem, Remensem archiepiscopum, citavit.

143. Verum hic, qui jam celebratis Augustodunensi et Pictaviensi conciliis sese sistere noluerat, nec ad Lugduni propediem celebrandum voluit accedere; [Col. 0084D] cum autem, ut supra docuimus, antea Romae, si quando ad concilium de criminibus sibi objectis responsurus a legato Apostolico vocaretur, sese ei obsecuturum, Pontifici juratus promisisset, callide ad hunc, ut sese, quod ad indictum a legato Lugduni concilium ire abnueret, utcumque excusaret, dedit epistolam, qua sese timore dissidentis regni ad Lugdunense concilium, ad quod vocatus erat, ire non posse, obtendit, addens etiam sese, quando tutae essent viae, Romam iterum petiturum, sententiamque ab ipsomet summo Pontifice pronunciante cum filiali submissione auditurum. Intelliguntur fere haec omnia ex Gregorii ad Manassem responsoria, in qua is pontifex apud Labbeum tom. X Conciliorum col. 235 et seq., data sibi a Manasse verba minime [Col. 0085A] accipiens, hisce illum, quae huc potissimum faciunt, acriter increpat: »Immemor promissionis tuae, qua Romae te supra corpus beati Petri obligasti, aliam excusationem obtendis, timore videlicet dissidentis regni ad Lugdunense concilium, ad quod vocatus es, venire non posse. In qua re quantum excusatio tua nutet, liquido valet perpendi . . .«

144. »Cum omnia viae illius pericula, si qua sunt, tutissimis et securissimis ductoribus posses transire, Lugdunensi scilicet archiepiscopo et Lingonensi episcopo, qui fraterna te charitate tractarent, et sine omni formidine ad praenominatum perducerent locum . . . Quod si forte ad praedictum concilium non iveris, aurem debitae obedientiae matri tuae Romanae [Col. 0085B] Ecclesiae, diu te supportanti non inclinaveris; si quid contra te Diensis cum consensu religiosorum fratrum nostrorum egerit, non solum sententiam in te prolatam non immutabimus, verum etiam apostolica auctoritate firmabimus. Quod si fraternitati tuae videbitur prolatae sententiae rationabiliter posse obviari, volumus te magis coram vicario nostro, Diensi videlicet episcopo, aliisque religiosis in patria illa, ubi accusatorum et defensorum major copia invenitur, rationes tuas exponere, quam Romam per tot labores et difficultates, ubi utrumque deest, frustra spe judicii quaerere. Interea fraternitatem tuam ex parte omnipotentis Dei per auctoritatem beati Petri monemus, ut, si te in hac causa culpabilem cognoscis, potius quam aliquo saeculari ingenio te excusandum [Col. 0085C] existimes, studeas animam tuam per dignos poenitentiae fructus liberare.«

145. Vehemens sane urgensque erat haec pontificis oratio: verum Manasses, nihil hac motus, concilio, brevi post, ut videbimus, Lugduni celebrato, sese non stitit, ad Hugonem Diensem, illius praesidem, misisse contentus Apologiam, saepissime supra jam laudatam, atque a Mabillonio tom. I Musei Italici, part. II, pag. 119 et octo seqq. publici juris factam, in qua, postquam, quae in causa sua tum Augustoduni, tum Romae gesta essent, compendio exposuit, rationes diversas, ob quas Lugdunum ad concilium venire non posset, in medium adducit seu praetexit. Et hae in speciem justae sunt, talesque, ut, [Col. 0085D] si Manassis archiepiscopi minus, quam sit, nota foret vitae ratio, sententiam in eum, credi posset, injuste, praecipitanter atque ex invidia, ut Noviomenses clerici in scripta quae apud Mabillonium tom. I Musei Italici, part. II, pag. 128 et binis seqq. exstat, ad Cameracenses epistola ferri aiebant, latam fuisse; verae tamen pleraeque non sunt, sed tantum a Manasse inventae seu confictae, ut solita calliditate ac astutia, qua, uti Gregorius papa apud Labbeum tom. X Conciliorum, col. 199 loquitur, »inducias, ut subterfugeret, quaerebat,« judicium ecclesiasticum, in causa sua ex canonum praescripto ferendum, aut eluderet aut declinaret; a quo quantopere abhorreret, argumento etiam sunt amplissima dona, quae, ut ab eo subeundo sese praestaret immunem, Hugoni [Col. 0086A] Diensi, concilii Lugduni celebrandi tempore jam instante, obtulit.

146. Audi apud Labbeum tom. I Bibliothecae Novae mss. pag. 205 et seqq. Hugonem Flaviniacensem: »Dum igitur . . . , inquit, locus concilii apud Lugdunum constitutus esset, Remensis etiam archiepiscopus (Manasses scilicet) juxta tenorem litterarum (Gregorii papae nempe, quarum partem num. 142 recitavi) ad idem se purgaturus iuvitaretur concilium, posito domno Hugone apud Viennam pro corporis curatione, nuntii praefati archiepiscopi venerunt ad eum, multis et maximis precibus et muneribus ad hoc eum flectere cupientes, et ob id ei in praesenti trecentas purissimi auri uncias, domesticis quoque ejus preciosa donaria offerentes, insuper [Col. 0086B] et celamentum, ne ulli mortalium id proderent, jurare volentes, cum sex episcopis, quos ipse Remensis eligeret de suffraganeis suis, ei, ut se purgaret, concederet, remota inquisitione infamiae Addentes etiam, quod nec sperare poterant, seu tamen nihil intemptatum relinquere volebant, quod si ei solo [soli] concederetur facultas se purgandi, inaestimabiles thesauros auri, et qui etiam numerum excederent, se juraturos, et insuper sacramentum, ne cui hoc proderent. Quod totum virilis ejusdem legati animus respuit. Et quia inexpugnabilem ejus erga pecuniam animum vidit, timens sibi, concilio interesse noluit.« Atque hinc modo etiam, etsi res aliunde, ut constat, minime constaret, manifestum fit, justissime sane a Sancto nostro (in cujus idcirco [Col. 0086C] honorem fusius haec prosequi hic libuit) aliisque ecclesiae Remensis clericis, qui cum eo Remis excesserant, multorum criminum insimulatum Manassem fuisse. Quod si enim hic reus non fuisset, si objecta diluere apte potuisset, utquid tanto conatu, tantis donis, tantis fraudibus judicium, in concilio a viris integerrimis minimeque suspectis ferendum, declinare studuisset? Sed rei seriem prosequamur.

147. Cum tempus concilio Lugduni celebrando praestitutum advenerat, Bruno et Pontius, uti e Manassis verbis, num. 137 recitatis, colligitur, aliique ecclesiae Remensis clerici, hosque inter, ut apparet, etiam Manasses praepositus, concilio sese sistentes, eadem, quae antea in concilio Augustodunensi, accusationum [Col. 0086D] contra Manassem archiepiscopum capita exposuere, Patresque, hisce auditis, ac lecta etiam, ut verosimile apparet, quam ad eos ex dictis Manasses miserat, Apologia, nec tamen, quas in hac ille, quod ad concilium non accederet, praetexebat, excusationibus admissis, Simoniacum antistitem, tum quia, ut loquitur loco proxime cit. Hugo Flaviniacensis, »se purgare noluit, tum quia audientiam Eduensis, Pictaviensis et ipsius Lugdunensis (concilii nempe) subterfugit, synodali judicio« exauctoravere, hancque in illum prolatam sententiam ad Pontificem approbandam ac confirmandam misere. Accidit id, unde etiam celebrati concilii tempus liquet, inter anni 1080 tertiam Januarii diem et anni ejusdem septimam decimam Aprilis. [Col. 0087A] Epistola enim supra ex parte huc transcripta, qua apud Labbeum loco cit. Gregorius papa Manassem, ut ad concilium Lugduni celebrandum se conferat, instantissime hortatur, »Tertio Nonas Januarii, Indictione tertia,« quae ex dictis annum 1080 designat, data notatur, aliaque epistola, qua itidem apud Labbeum tom. Conciliorum proxime cit., col. 241, latam in eodem concilio contra Manassem sententiam idem Gregorius confirmat, Indictione pariter tertia seu anno 1080, septima decima Aprilis die, ut notae chronicae, quas in fine exhibet, fidem faciunt, fuit conscripta.

148. Epistolam hanc integram, tum quod supra dictis lucem afferat roburque adjungat, tum quod ea Pontifex luculentum Sancti nostri in accusando [Col. 0087B] Manasse aequitati testimonium praebeat, resque illius ab hoc in integrum jubeat restitui, e Labbeo loco cit. huc transcribo. His verbis concipitur: »Gregorius episcopus, servus servorum Dei, Manassae Remensi. Sciat fraternitas tua, quod depositionis sententiam, a legato nostro Diensi episcopo in Lugdunensi concilio religiosorum virorum consilio prolatam, et nos, dictante justitia, in Romana synodo apostolica auctoritate firmavimus. Sed tamen contra morem Romanae Ecclesiae nimia, ut ita dixerim, misericordia ductus, adjunctis tibi Suessionensi, Laudunensi, Cameracensi, Catalaunensi episcopis vel eorum similibus cum aliis duobus, quorum testimonio aeque confidamus, si de justitia confidis, et eos habere poteris, usque ad festivitatem sancti [Col. 0087C] Michaëlis purgandi licentiam tibi indulgemus; ea videlicet conditione, ut Manassae et Brunoni et caeteris, qui pro justitia contra te locuti fuisse videntur, rebus suis in integrum restitutis, usque ad Ascensionem Domini proximam Remensem Ecclesiam a tua occupatione ex toto liberam deseras, et Cluniacum aut Casam Dei cum uno clerico et duobus laicis, tuis stipendiis religiose victurus, secedas.«

149. »Quod si facere volueris, praedicto Diensi episcopo praenuntiare procures, ut in ejus praesentia sacramento confirmes, de rebus praedictae ecclesiae te nihil interim distracturum, nisi quantum tibi et praedictis sociis competenter suffecerit. Clericos autem, [Col. 0087D] qui tanto tempore pro justitia exsilium passi sunt, in ecclesia secure Deo servire permittas. Et quoniam laboriosum tibi fuerit ad nos usque venire, concedimus, ut coram Diensi episcopo et abbate Cluniacensi, aut, si abbatem deesse contigerit, coram Amato, praedicto modo cum praedictis testibus de infamia te expurges. Quod si huic nostrae dispensationis praecepto obedire contempseris, scias quoniam iniquitatem tuam ulterius portare non possumus, et depositionis sententiam, non solum immutabiliter permansuram, sed etiam nullam tibi audientiam in posterum relinquendam. Data Romae decimo quinto Kalendas Maii, Indictione tertia.« Epistola haec, Gregorium sane summa erga Manassem benignitate indulgentiaque usum esse, fidem [Col. 0088A] facit; verum hic, quae illa praescribebat is Pontifex, obfirmato in criminibus animo, non implevit. Ac nominatim quidem nec Brunonem, nec alios Remensis ecclesiae clericos, quos gravissimis damnis (adi num. 118 et seqq.) affecerat, in dignitates facultatesque suas, ut Pontifex epistola recitata injungebat, restituit; qui vero quantum ad Sanctum nostrum postea id factum fuerit, § sequens aperiet.



§ VIII. Qui et quando Sanctus in pristinum, aut etiam meliorem statum Remis restitutus fuerit, et an post suum sub Manasse ex hac urbe discessum, aut etiam unquam alias Parisiis docuerit.

Manasse, exauctorato Remensi archiepiscopo, non modo, ut jam docui, nihil omnium, quae ei epistola, § praecedenti huc transcripta, Gregorius [Col. 0088B] praeceperat, implente, verum etiam eo furoris delapso, ut, quem Simoniace acquisierat, jamque tum jussi Pontificii, tum sententiae, in concilio Lugdunensi contra se latae, vi dimittere debuerat, episcopatum armis etiam sibi servare aut certe bona ejus sibi asserere niteretur, Pontifex, hominis impietati mature occurrendum ratus, quatuor diversas una eademque vigesima septima Decembris die, non diu admodum, ut apparet, post celebratum, in quo Manasses exauctoratus fuerat, Lugdunense concilium, ac proin anno 1080 scripsit epistolas, unam scilicet ad clerum et populum Remensem, alteram ad Hebolum, seu, ut alibi etiam scriptum invenitur, Ebalum aut etiam Oebalum, Reciacensem comitem, tertiam ad episcopos archidioecesis Remensis suffraganeos, [Col. 0088C] ac quartam denique ad Philippum, Francorum regem. Et universim quidem litteris illis, ut Manassem pro episcopo non amplius habentes, successorem ei sufficerent, omnibus et singulis enixissime commendabat; nominatim autem clerum et populum, uti etiam comitem Ebalum et ecclesiae Remensis suffraganeos, ut Manassae, tamquam invasori injusto, pro viribus resisterent, serio monebat, Philippo etiam, Francorum regi, ne, quam clerus et populus ecclesiae Remensis facturus erat, electionem impediret, auctoritate apostolica injungens. Epistolae illae omnes exstant apud Labbeum tom. X Concil., col. 264 et tribus seqq. Prioris verba, huc potissimum facientia, quod simul Manassem, [Col. 0088D] cum in concilio Lugdunensi exauctoratus jam fuisset, epistolamque, § praecedenti huc transcriptam, a Pontifice accepisset, male acquisitum Remensem archiepiscopatum armis sibi servare thesaurosve ejus diripere, conatum adhuc fuisse, edoceant, huc transcribo.

151-2. En illa: »Quam itaque (sententiam in Manassem in concilio Lugdunensi latam) diligenter perscrutantes et pro magnitudine iniquitatum ejus (Manassis) justissimam fuisse approbantes, eo tenore in Romana synodo confirmavimus rogatu multorum fratrum, ut, concessis sibi induciis, si posset, ad expurgandum se de objectis veniendi licentiam haberet ac liberam de se agendi facultatem; ita tamen ut interim regimine ipsius ecclesiae cederet, [Col. 0089A] et in Cluniacensi vel in aliquo religioso monasterio degeret, ut, cujus obedientiae quantaeque humilitatis esset, probaretur. Verum (sicut vos ipsi scitis) non solum huic diffinitioni non obedivit, sed ad contemptum interdictionis nostrae ecclesiam vestram invadere ac impudenti devastatione confundere praesumpsit; utpote quam non per ostium, ut pastor, sed aliunde, ut fur et saevissimus praedo, intravit; ad hoc scilicet, ut gregem Dominicum mactet et perdat, non ut vigilantia pastoris protegat et defendat. Siquidem adeo in immensum actuum suorum tetendit iniquitas, ut dignissime damnationi atque excommunicationi subjaceat, ita ut in perpetuum nullam restitutionis suae spem concipere debeat. Quapropter apostolica vos auctoritate monemus, ut [Col. 0089B] perversis actibus ejus in nullo communicetis, imo ut tollatur de medio vestrum, et in interitum carnis suae tradatur Satanae, ut spiritus salvus sit, sibi modis omnibus resistatis. Detis etiam operam, ut communi consilio parique voto, assentiente vobis praedicto confratre nostro Diensi episcopo, patrem vobis secundum Dominum eligatis.« Nec Gregorius, qui, ut haec ejus verba fidem faciunt, Manassem Remis pulsum praeterea volebat, voto fuit frustratus; etenim ecclesiae Remensis non tantum populus et clerus, sed et primates in Simoniacum jamque exauctoratum antistitem insurrexere, eumque ex usurpata cathedra ejecere.

153. Docet id Guibertus de Novigento, auctor [Col. 0089C] synchronus, jam pluries laudatus, verbis num. 110 de Manasse huc transcriptis proxime isthaec sequentia subjungens: »Quem (Manassem nempe) postmodum proceres, clerus atque Burgenses, cum ab Hugone (qui Diensis agnominabatur) archiepiscopo (postea scilicet facto) Lugdunensi, apostolicae Sedis legato, viro in fenore justitiae clarissimo, creberrimo anathemate feriretur, et ille manu militari thesauros ecclesiae dilapidare niteretur, a sede, quam male obsederat, pepulerunt, et exilio relegatus aeterno, cum se ad excommunicatum tunc temporis Henricum imperatorem ipse etiam excommunicatus contulisset, hac illacque oberrans sine communione postremo defungitur.« Ita Guibertus: licet autem, an, quod hic innuit, Manasses in excommunicatione, [Col. 0089D] qua ob crimina pertinaciamque praecipue a Pontifice fuerat percussus, vitam finierit, non immerito ex iis, quae Historiae litterariae Franciae scriptores tom. VIII, pag. 655 et seqq. observant, in dubium queat revocari, ambigendum tamen non est quin, quod hic pariter tradit, Simoniacus ille antistes a clero, populo et optimatibus e Remensi cathedra fuerit ejectus; id enim vere factum, qui rem examinarunt, eruditi omnes unanimi consensu affirmant, nec ullum, uti in casu praecedenti fit, scriptoris synchroni aut etiam subaequalis testimonium, quod in contrarium utcumque faciat, potest afferri. Atque ea quidem Manassis expulsio, utpote epistolis, a Pontifice (adi num. 151) vigesima septima decembris anno 1080 datis, aliquanto, ut dubitari vix [Col. 0090A] potest, posterior, citius verosimillime, quam anno 1081, non evenit; serius autem etiam non evenisse, liquet ex eo, quod Rainaldus du Bellai, ut Galliae Christianae auctae scriptores, tom. IX, col. 75, docent, anno 1083 ad Remensem cathedram, cum hanc post Manassem expulsum Elinandus, Laudunensis episcopus, biennio tenuisset, fuerit evectus.

154. Sermonem modo de Sancto nostro resumamus. Pulso, ut nunc expositum, Simoniaco antistite Manasse, Bruno Remis rediit, ibique in statum pristinum ac forte etiam meliorem fuit restitutus. Rem sic probo: Titulus funebris, ei ab ipsa cathedrali Remensi ecclesia, cujus sane praeposito. Manassae pluries hic laudato canonicisque apprime notus erat, consecratus locumque inter recudendos 52 [Col. 0090B] obtinens, sic habet:

Hic Pater eximius fundator relligionis
   Exemplar sese fratribus exhibuit,
Dans illis formam spernendi vilia mundi
   Coelestis patriae premia dum sequitur,
Pro cujus culpa non credimus esse gemendum,
   Quem jam gaudentem credimus in requie.
Nam si cui sancto requiem bona vita meretur,
   Huic quoque pro meritis summa datur requies;
Qui cum multimode nostra polleret in urbe,
   Solamenque suis atque decus fieret,
Cumque faveret ei fortuna per omnia, jamque
   Hunc praeferremus omnibus, et merito;
Namque benignus erat, omnique peritus in arte,
   Facundusque satis divitiisque potens;
[Col. 0090C] Omnia postposuit Christo, nudumque secutus
   Christum, cum multis suscipit hunc eremus:
Propterea requiem sibi credimus esse paratam.
   Si tamen ulla levis haesit ei macula,
(Nam patet in terris nullum sine labe morari)
   Hanc Deus abstergat dando sibi veniam.

155. Sanctus ergo, uti hi versiculi apertissime produnt, eo ipso tempore, quo in civitate Remensi auctoritate ac divitiis, maxime ei arridente fortuna, plurimum valeret, in eremum, hisce abjectis, secessit. Id autem nec tempori, quo Remis ante suum ex hac urbe ob nefandos Manassis archiepiscopi mores discessum versatus est, nec itidem tempori, quod hunc inter et Manassis e cathedra [Col. 0090D] Remensi ejectionem intercessit, potest congruere. Etsi enim sanctus eo tempore, quo Remis, Manassem vitans, nondum excesserat, prospera ibidem fortuna diu usus fuerit, tum tamen, uti apud omnes in confesso est, in eremum, divitiis relictis, non secessit; quod autem ad tempus, quod inter ejus ex urbe Remensi discessum, anno ex supra dictis 1076 aut sequenti illigandum, et Manassis e sede Remensi expulsionem medium cucurrit, modo pertinet, sanctus tunc Remis versatus non est, nedum divitiis ibidem floruit, uti pronum est eruere partim ex supra dictis, partim ex Gregorii VII papae epistola, num. 148 et seq. huc transcripta, annoque ex ibidem dictis 1080 data, in qua is Manassae archiepiscopo, in concilio Lugdunensi ex [Col. 0091A] dictis jam exauctorato praecipit, ut Manassae et Brunoni res suas in integrum restituat, clericisque, »tanto tempore pro justitia exsilium passis,« quorum unus erat sanctus noster, »in ecclesia secure Deo servire permittat.« Restat ergo ut, Brunonem secunda gavisum esse Remis fortuna, tuncque inde in solitudinem secessisse, unice, ut consideranti patebit, congruat tempori, quod Manassis e cathedra Remensi expulsioni successit.

156. Quare Sanctum tunc in pristinum aut forte etiam meliorem statum Remis restitutum fuisse, indubitatum est. Verum idne statim a Manassis expulsione anno ex dictis 1081 facta, evenit? Sunt qui rem in tempus, quo Remensem cathedram Rainaldus du Bellai, ad hanc anno 1083 primum [Col. 0091B] evectus, jam occuparat, differendam contendunt. Verum horum opinio admittenda verosimiliter non est. Sanctus enim, cum in statum pristinum esset restitutus, ad cathedram etiam Remensem, quod sub Rainaldo fieri ex dicendis non potuit, expetitus seu postulatus, antequam in eremum secederet, verosimiliter fuit, uti jam nunc ostendo: Hugo Diensis, sedis apostolicae legatus, in epistola sua ad summum Pontificem post concilium Augustodunense anno 1077 aut seq. data supraque, num 119 et tribus seqq. huc transcripta, sub finem de Manasse praeposito et Brunone ait: »Hos, rogamus, ecclesiae Remensi destinate;« Quibus verbis Pontificem rogasse videtur, ut alterutrum, Brunonem videlicet vel Manassem praepositum in locum Manassis archiepiscopi, [Col. 0091C] quem exauctorandum verosimiliter putabat, sufficiendum curaret. Quare verosimile apparet eumdem legatum, pulso jam Manasse, apud clerum et populum Remensem, cui pontifex, ut »communi consilio parique voto, assentiente« ipsis Hugone Diensi legato suo, novum Manassae exauctorato episcopum substituerent, data sub anni (adi num. 151) 1080 finem epistola commendarat, summo studio egisse, ut vel Brunonem vel Manassem praepositum sibi eligerent episcopum.

157. Hinc porro in eam, quae et Tractatus de S. Brunone, a Cartusianis hujatibus mecum communicati, auctori placet, opinionem inducor, qua verosimile puto, apud multos e populo et clero Remensi, [Col. 0091D] habito sese inter de novi episcopi electione tractatu, ratum ac fixum fuisse Sanctum nostrum, cum in eremum secessit, episcopum eligere, idque indicari tum hisce, quibus funebris ecclesiae cathedralis Remensis Titulus, proxime huc transcriptus constat, versiculis:

Cumque faveret ei fortuna per omnia, jamque
   Hunc praeferremus omnibus, et merito;
Omnia postposuit Christo, nudumque secutus
   Christum cum multis suscipit hunc eremus;
tum etiam aliis hisce, quos alter ecclesiae Remensis cathedralis titulus, inter recudendos 53, complectitur,

Ut servire Joseph dominae contempsit amori,
Et fugit amplexus incestos mente virili,
[Col. 0092A] Sic contempta jacet, Bruno, tibi gloria mundi,
Amplecti dum te cuperet, tibi brachia tendens,
Multas mundus opes, multos ostendit honores,
Tuque fuga lapsus, pompali veste rejecta,
Amplectens eremum vestiris sorte beata.

158. Ad haec ut in dicta opinione magis magisque confirmer, etiam facit funebris Titulus 146, in quo ecclesiae S. Mariae cathedralis Rothomagensis canonici Brunonem celebrant hunc in modum:

   Ecclesiae sanctae totius lugeat ordo,
Humani generis flens irreparabile damnum,
Mundo decessit mundani victor honoris,
Bruno pater, sanctae fundator relligionis,
Cujus tanta piam vitam commendat honestas,
Ut sit eum cuiquam non aequiparare potestas.
[Col. 0092B] Ipse fuit sapiens, vir nobilis, indole fulgens,
Imbutus fonte totius Philosophiae;
In quo cum virtus probitatis viva niteret,
Glorificos fasces, qua promeruisse valeret,
Proculcator opum, cunctorum spretor honorum,
Et mundi stultam pede contudit ambitionem,
Et studio sanctam fundavit relligionem.
Mundum declinans, mundi sublimia vitans
Elegit potius privata degere vita.
Etsi enim ad Rhegiensem episcopatum, quem Sanctus, quod ad eum, uti infra docebo, electus seu postulatus fuisset, recusavit, versiculis hisce forsitam alludatur, ad futuram tamen in Remensem archiepiscopum electionem, quam Sanctus, in eremum secedens, studiose evitarit, verosimilius idcirco [Col. 0092C] puto alludi, quod in recitatis versiculis honorum opumque contemptui, a quo Bruno in iis laudatur, mox subdatur, a qua pariter laudatur, mundi fuga, haecque Sancti ad archiepiscopatum Rhegiensem electionem subsecuta non sit, sed praecesserit.

159. Sanctum itaque, cum in eremum secessit, ac proin in pristinum statum aut forte etiam meliorem Remis jam fuerat restitutus, fuisse a multis tum cleri, tum populi in civitatis hujus antistitem desideratum, imo etiam reipsa, ni id praesciens abiisset, eligendum, ex omnibus jam adductis in medium sat verosimile apparet. Jam vero, cum id ita sit, nec tamen (adi Galliae Christ. auctae scriptores, tom. IX, col. 77) ante annum 1096, quo [Col. 0092D] Bruno in eremum jam dudum ex dicendis sese receperat, Rainaldus, jam inde ab anno 1083, ut supra docui, ad cathedram Remensem evectus, obierit, consectarium fit, ut, hoc jam antistite, sanctus ad Remensem cathedram expeti seu postulari nequierit, ac proin, ut citius tum id, tum ejus in pristinum, aut forte etiam meliorem statum restitutio acciderit. Verum quanto quidem temporis spatio tum haec, tum sancti ad cathedram Remensem postulatio, factam Rainaldi ad eamdem promotionem antecessit? Galliae Christianae auctae scriptores, tom. IX, col. 75, sic scribunt: »Manasse (Simoniaco scilicet, de quo supra, Remensium antistite) exauctorato, fama est Brunonem, quem ille beneficiis spoliaverat, a multis (in episcopum nimirum) [Col. 0093A] expetitum, quod doctrina morumque gravitate in ecclesia Remens pridem enituisset. Sed Elinandus Laudunensis episcopus tam donis quam amicorum studio archiepiscopatum a rege (Francorum Philippo) acceptum duos circiter annos tenuit, ab anno 1081 scilicet ad annum 1083. Hic tamen post multam pecuniae vim consumptam monitus est a summo pontifice, ut alterum beneficium abdicaret, eo quod uxorem quis habens aliam superinducere nequaquam posset. Tanta ille cupiditate flagrabat, inquit Marlotus, ut dixisse tradatur, non se parciturum labori, si summum pontificatum quoquomodo assequi posset.«

160. Quod si ergo fama, quam hic Galliae Christianae auctae scriptores laudant, veritati consonet, [Col. 0093B] sanctus noster statim a Manassis Simoniaci expulsione et in statum pristinum aut eo etiam meliorem restitutus, et ad cathedram Remensem fuerit postulatus seu expetitus. Et sane, cum Gregorius, qui tunc Romanam cathedram occupabat, populo cleroque Remensi, ut Manassae expulso novum antistitem substituerent, epistola sub anni 1080 (videsis num. 151) finem commendarit, statim a Manassis expulsione de novo eligendo antistite, ac nominatim de Sancto nostro assumendo cogitatum actumque fuisse, sat verosimile apparet, maxime cum tunc id factum, publica etiam, ut Galliae Christianae auctae scriptores loco proxime cit. produnt, fama feratur. Attamen res certa non est: cum enim Elinandus Remensis archiepiscopatus obtinendi avidissimus [Col. 0093C] exstiterit, fieri potest, ut statim a Manassis expulsione archiepiscopatum illum sibi conferri, a Francorum rege Philippo amicorum ope et pecunia obtinuerit, locumque ac tempus tunc tractandi de novi antistitis electione clero et populo Remensi regio subsidio suffultus penitus ademerit.

161. Audi, qui de Elinando seu Helinando, unde etiam, hunc vere Remensem archiepiscopatum biennio tenuisse, docemur, Guibertus, auctor synchronus, lib. III de Vita sua, cap. 2, loquatur: »Helinandus, inquit, vir admodum pauperis domus et obscure progenitus, literatura pertenuis, et persona satis exilis, cum per notitiam Gualteri, comitis semoris Pontisarensis, de cujus comitatu gerebat originem, ad gratiam Eaduardi Anglorum regis pertigisset [Col. 0093D] (uxor enim sua cum praedicto comite sibi necessitudinem, nescio quam, crearat), capellanus ejus fuit; et quia Francicam elegantiam norat, Anglicus ille ad Francorum regem Henricum eum saepius destinabat. Cum quo rege, quia multum erat cupidus et episcopatuum venditionibus assuetus, largissimis lenocinantibus xeniis egit, ut, si quispiam episcoporum Franciae decederet, pontificalibus infulis ipse succederet. Is enim in capellania regis ac reginae positus, quoniam Anglia infinitis eo tempore florebat opibus, multos pecuniarum montes aggesserat, ideo, arridente ei praefata largitionum causa vox ejus apud Henricum regem exaudibilis erat. Quod et factum est: Lauduno enim invectus, [Col. 0094A] quia non aestimatione parentum, non scientia litterarum se valiturum putabat, in opulentia, quae plurima suppetebat, et quam cautissime dispensare didicerat, et dapsilitate spes fuerat. Ad ornandas igitur et exstruendas se vertit ecclesias, et, cum multa pro Deo videretur facere, evidentissima tamen dabat indicia, se solos inde favores, solam nominis dilatationem in bene gestis quaerere. His etiam ipse artibus Remensem archiepiscopatum insedit, quem cum, dilapidatis penes regem Philippum, hominem in Dei rebus venalissimum, magnis censibus, biennio obtinuisset, a domino papa audivit, quia uxorem quis habens alteram superinducere nequaquam possit. Consulenti plane cuidam se cur eo tenderet, dixit, quia, si etiam papa fieri [Col. 0094B] possit, haud quaquam dissimularet.«

162. Cum igitur Elinandus, uti ex his Guiberti verbis intelligitur, vir fuerit maximae ambitionis, qua fiebat, ut pecuniis, a quibus ei optime prospectum erat, summas quasque ecclesiae dignitates beneficiaque sibi comparare minime formidaret, largitionibus sane eum, ne ullus posset a clero populoque Remensi de successore in Manassae exauctorati locum sufficiendo tractatus haberi, statim ab hujus expulsione apud Philippum, Francorum regem, effecisse, vero neutiquam apparet absimile, maxime cum eum, quo minus post Manassae expulsionem novi Remensis archiepiscopi electio fieret, reipsa per biennium integrum obstitisse, apud omnes, qui [Col. 0094C] de re hac scripsere, in confesso sit. Tractatus de S. Brunone, a Cartusianis hujatibus mecum communicati, auctor hujus lucubrationis suae num. 20 sic scribit: »Praefato Elinando (Laudunensi episcopo) jure, quod in archiepiscopatum Remensem sibi vindicabat, cedente, pax huic ecclesiae redditur, reversisque sub anni 1083 finem vel sub initium sequentis ex suo exilio canonicis, a Manasse quondam expulsis, de pastore praeficiendo clerus et populus serio agere coeperunt. Brunonem et Manassem praepositum a legato (sedis apostolicae) Hugone electoribus propositos fuisse, par est credere, cum ipse legatus, ut vidimus supra, summo Pontifici utrumque jam eumdem in finem commendaverat: »Hos,« inquit, »rogamus, ecclesiae Remensi [Col. 0094D] destinate.« Deinde nostrum patriarcham, in possessionem tum bonorum, tum dignitatum suarum jam restitutum, a multis expetitum fuisse, colligimus ex elogio ab ipsa (Remensi) cathedrali ecclesia, cui tunc, quando defunctus est Bruno, praefatus Manasses praepositus praesidebat, condito in haec,« num. scilicet 154 huc transcripta »verba.«

163. Ita ille; qui, etsi anno primum 1084, contra ac aditae a Rainaldo sedis Remensis tempus pati videatur, de successore Manassae sufficiendo a clero et populo Remensi actum forte fuisse, innuat, in episcopum tamen, ut tradit, tunc primum, cum Elinandus, quod anno 1083 factum, arrogato suo in archiepiscopatum Remensem jure cessit, a pluribus [Col. 0095A] expetitum fuisse S. Brunonem, vero non apparet absimile. Ita autumo quod Sanctus, cum ad episcopatum Remensem postulatus seu expetitus fuit, aliquanto jam temporis spatio, uti versiculi, e funebri ecclesiae cathedralis Remensis Titulo num. 154 huc transcripti, innuere videntur, in pristinum, aut forte etiam meliorem statim restitutus, Remis digisset, hocque veritati non sat apte queat intelligi consonum, si statum a Manassis e sede Remensi expulsione fuerit ad hanc ipse postulatus seu expetitus. Porro etsi forte hoc ex jam dictis anno 1083 primum acciderit, Sanctus tamen, utpote qui aliquanto temporis spatio ante, pristino statui fortunaeque redditus, Remis jam degerit, et forte ex dictis jam inde etiam ab anno 1081 ad archiepiscopatum [Col. 0095B] Remensem postulatus fuerit, vel statim a Manassis expulsione, id est, vel ab anno 1081 vel non multo post Remos ab exsilio reversus pristinum honoris facultatumque statum, quod hic ostendendum erat verosimiliter recuperarit. Nec est, cur opponas Elinandum eo temporis spatio, quod a Manassis expulsione ad Rainaldi electionem excurrit, regis subsidio suffultum, ecclesiae Remensis cathedram tenuisse, verosimileque non videri, sub hujusmodi antistite Brunonem Remos reverti ibique commorari voluisse; etsi enim Elinandus a Simoniae labe immunis non fuerit, in ecclesias tamen exstitit munificus, nec in clericos iniquus fuisse invenitur.

164. »Is igitur (subdit verbis de Elinando num. [Col. 0095C] 161 recitatis Guibertus) qualiscumque aut ambitione, aut quacumque alia humanitate apud se exstiterit, in hoc ei honor omnino asservandus est, quod et libertatem Ecclesiae magnifice tuitus sit, et tam ipsam (Laudunensem nimirum) sedem, quam appendices ejus ecclesias uberrima largitione provexit. Et dignum erat ut externa ei bona suppeterent, quae in Dominicarum domuum decore projicerentur.« Cum ergo talis exstiterit Elinandus, non video cur, eo Remensem cathedram tenente, Remos Bruno non rediisse, ibique versatus non esse sit credendus, maxime cum Simoniacam hominis labem forsitan ignorarit. Quid si etiam sanctus, ut Remos rediret, ab ipsomet Elinando invitatus fuerit? Sane cum ex dictis, ut in res suas restitueretur, Gregorio VII, [Col. 0095D] tunc summo pontifici, maxime in votis fuerit, non inepte ac temere conjeceris, litteris aliove modo, ut pulsi a Manasse Remensis ecclesiae clerici, ac proin etiam sanctus noster, Remos in bona sua restituendi redirent, ipsummet Elinandum egisse, ad id scilicet impulsum, ne, si secus faceret, Remensem sibi maxime cupitum archiepiscopatum, quem regio favore non sat recte obtinuerat, pontificia auctoritate, ut postea factum, amitteret.

165. Verum sunt, qui Sanctum, antequam statui pristino redderetur, ab anno 1081, imo etiam ab anno 1076 circiter, quo Remis ob improbos Manassis mores excessit, Parisios concessisse, ibique ad annum usque 1082, quo doctoris ad tempus redivivi, qui sese damnatum e feretro proclamarit, prodigium [Col. 0096A] evenerit, docuisse contendunt. Et mox quidem sanctum, qui tamen ex dictis ab anno circiter 1076 ad annum 1078 aut etiam sequentis initium apud Ebalum comitem commoratus est, a suo ex urbe Remensi ob improbos Manassis mores excessu Parisios se contulisse, ibique docendi munus, quod tamen an antea unquam ibidem obiisset admodum ex dictis est dubium, resumpsisse, Bulaeus in Universitatis Parisiensis Historia tom. I, page 468 existimat. Verum conjecturae aliquot, argumentaque, quibus hanc opinionem suam utcumque firmare nititur, nihil plane, ut ex supra dictis liquet, evincunt; nunc autem discutiendum, an majoris ponderis sint alia quae tum ab hoc, tum ab aliis, Sanctum nostrum, si non statim ab anno circiter 1076 seu a suo ex [Col. 0096B] urbe Remensi excessu, ab anno saltem vel 1079 vel ab altero e binis sequentibus Parisiis docuisse, volentibus, adducuntur in medium. Verosimile, aiunt, non est, Brunonem, tantum virum, tribus quatuorve aut etiam pluribus annis proximè ante suum in solitudinem recessum vitam plane otiosam egisse. Verosimile sane id non sit; per me licet. Verum cum Sanctus, ut supra docui, anno 1081 in pristinum statum Remis restitutus fuerit, quid si etiam scholarum praefecturam tunc recuperarit, hancque deinde ad suum usque in eremum discessum gesserit? Ita sane vitam, donec hic accidit, a dicto anno 1081 otiosam non duxerit, etsi etiam tunc Parisiis non docuisse statuatur. Nec anno 1079 et sequenti, [Col. 0096C] quo utroque Coloniae Agrippinae inter ecclesiae Cunibertinae canonicos verosimilius ex supra dictis egit, otiosam tunc duxisse vitam est putandus, cum fieri queat, ut tunc tam in Psalmos, quam in S. Pauli Apostoli Epistolas, quas ambas sacrae Scripturae partes eruditissimis, uti infra docebo, editis Commentariis illustravit, gnavam operam impenderit.

166. Quod si id displiceat, Sanctumque duobus illis annis Coloniae commoratum non fuisse, velis, nec sic, etiam hoc dato, fit consequens, ut Bruno, ni tum Parisiis docuerit, in otio vitam exegerit. Quid si enim tunc ad Dolense S. Mariae monasterium secessisse, ibidemque docuisse, asseratur? Sane Sanctum vel tunc vel alias in monasterio illo docendi munere functum esse, aut certe, cum hoc Remis [Col. 0096D] obiret, plurimos illius alumnos ibidem habuisse discipulos, dicendum apparet; religiosi enim coenobii illius incolae in Titulo funebri, inter edendos 169, quem Sancto inscripsere, ejus sese discipulos profiteri videntur hisce ad Cartusianos Calabrinos verbis: »Prout vestra dignatur expetere sanctitas; et nos Dolensis coenobii fratres, fraternitatis vestrae desolationi compassi, pro beati patris nostri ac magistri Brunonis anima devotissimarum orationum suffragia mox, ut ejus audivimus obitum, omnipotenti Deo persolvere curavimus.« E vita itaque, quam Sanctus, ni anno 1079 et aliquot sequentibus Parisiis docuisse admittatur, in otio duxerit, ibidem eum tunc docuisse, concludi nullo modo potest. Imo vero Sanctum non tantum non tunc, sed nec umquam [Col. 0097A] alias Parisiis docuisse, verosimillimum apparet. Tres enim scriptores synchroni, aut certe coaevi, is scilicet, qui quatuor primorum Cartusiae priorum Chronicon contexuit, Guibertus de Novigento, et Tituli funebris, inter recudendos 173, quo Regulares Noliensis S. Vincentii ecclesiae canonici Sancto parentarunt, auctor, fuisse illum (adi num. 7, 114, et 43) ecclesiae Remensis scholarum magistrum aut innuunt, aut hoc nomine diserte distinguunt, »scholarum« etiam »Parisiensium magistri« titulo eumdem verosimillime distincturi, si has umquam ille, ut Remenses, docuisset. Accedit nihil plane apud antiquum ullum paris auctoritatis ac fidei scriptorem uspiam inveniri, unde Sanctum Parisiis umquam docuisse, quoquo modo sit consequens.

[Col. 0097B] 167. At vero Annalium Cartusiensium libri quarti hactenus non vulgati auctor anonymus, conjecturis tribus diversis, quibus, Brunonem Parisiis docuisse, Egassius Bulaeus (adi, quae huc spectantia num. 112, seqq. et alibi dicta sunt) perperam contendit, in medium adductis, ita ratiocinatur: »Quartam possumus addere conjecturam, sumptam ex Titulis funebribus, quibus piae sancti Brunonis memoriae parentatum est ab omnibus fere ecclesiis et monasteriis Galliarum. Qui enim fieri potest ut Vir per universum Franciae regnum spectatissimus et nominatissimus, ac in ecclesiis ejusdem regni (ut dicit Guibertus) opinatissimus evaserit, quandoquidem istud vix asseri valet de Remensi academia, quin potius de Parisiensi intelligatur, ad quam, velut [Col. 0097C] regni sedem et Franciae meditullium et celeberrimum emporium et academiarum reginam, magis congruum videbatur, ut tot amici et discipuli, qui ejus funebria celebrarunt, confluerent? De ecclesiis namque suffraganeis et monasteriis provinciae Remensis non est dubium, eorum alumnos Remis sub Brunone studiis litterarum incubuisse. Cum vero lectitantur remotae quaeque ecclesiae ejus obitum lamentis et fletibus prosecutae, quales fuere Anglicanae, Britannicae, Normanicae, Pictonicae, Turonicae, Sequaneae et aliae plurimae, absurdum putamus dicere omnes harum ecclesiarum alumnos Remis eruditos fuisse, cum hoc magis juxta mentem Bulaei videatur congruere Parisinae academiae, ad quam aliquando translatus fuerat.«

[Col. 0097D] 168. »Sed quid dicemus de ecclesiis Parisiensibus, quae obitum sancti Brunonis, quasi viri notissimi, celebribus planxerunt elogiis, videlicet ecclesia cathedralis sanctae Mariae, abbatia sancti Maglorii, abbatia sancti Germani de Pratis, abbatia sancti Dionysii, abbatia sancti Mauri Fossatensis et abbatia sancti Petri Latiniacensis? Nonne incongruum est, ut tot clerici, totque monachi, intra fontem scientiarum Parisinae academiae constituti, ad exteram dioecesim pro capessendis scientiis profecti fuerint? Et quod de Parisiensibus dicimus, id ipsum testamur de caeteris remotiorum coenobiorum religiosis, quos Parisiis potius, quam Remis erudiri praestabat.« Ita ille, Sanctum Parisiis docuisse, praecipue tum ex insigni, quam per universum [Col. 0098A] Franciae regnum habuit, quamque, ni Parisiis docuisset, habiturum eum non fuisse, autumat, nominis celebritate, tum ex ingenti, quae eidem funebrium Titulorum inscriptione parentarunt, quaeque illum, ni Parisiis docuisset, speciali modo cogniturae magistrumve habiturae fuisse, non videntur, ecclesiarum monasteriorumque multitudine conjiciens, aut etiam contendens. Verum non video cur Sanctus, etiamsi numquam Parisiis, Remisque tantummodo docuisset, insignem illam, qua per universum Franciae regnum, imo per plures etiam extra hoc sitas provincias late inclaruit, nominis celebritatem acquirere nequiisset. Numquid non a coaevis Chronici Malleacensis, Fragmentique historici, a tempore Roberti ad Philippi regis mortem deducti, [Col. 0098B] scriptoribus (adi num. 41 et seq.) »Remensis« appellatur, quod iis ex nominis fama, quam Remis tum discendo, tum docendo ac varia munia obeundo acquisiisset, unice fere notus esset?

169. Similine etiam forte de causa, veluti »Parisiensis,« notus fuerit? Si affirmes scriptorem antiquum probataeque fidei vel unum, a quo »Parisiensis« vocetur, assignari postulo; quod si id, ut certe non poteris, facere non possis, unde tandem, qua Sanctus inclaruit, nominis celebritatem Parisiis, non autem Remis, docendo eum acquirere debuisse probabis? Adhaec Bruno ex unanimi fere eorum omnium consensu, a quibus Parisiis docuisse asseritur, id ibi munus non ante annum circiter 1076, quo ex dictis ob improbos Manassis mores urbe [Col. 0098C] Remensi excessit, obire incepit; et tamen celeberrimi etiam, antequam urbe Remensi, cogente Manasse, excessit, nondumque proinde Parisiis docuerat, nominis exstitisse, a Guiberto de Novigento, auctore coaevo, disertissime traditur. »Bruno, inquit in Vita sua lib. I, cap. 11, in ecclesiis Galliae tunc (cum Manasses scilicet Remensem civitatem ante Sancti ex hac discessum nefandis suis moribus misere affligeret) opinatissimus cum aliis quibusdam Remensium clericorum nobilibus infamis illius (Manassis nimirum) odio excessit ab urbe,« Remensi nempe. Sanctum itaque, quamvis etiam Parisiis numquam docuisset, ingentem, quam sibi peperit, nominis celebritatem acquirere potuisse, illi ipsi etiam fere omnes, qui eum Parisiis docendi [Col. 0098D] munere functum volunt, debent admittere. Accedit quod et iis, qui Sanctum, priusquam Remis sub Manasse excederet, Parisiis docuisse contendunt, responderi potest, Brunonem e solis, quos composuit, eruditissimis in Psalmos et S. Pauli Epistolas Commentariis, latissime forsan, cum obiit, jam vulgatis, celeberrimi nominis esse potuisse, etsi interim non Parisiis, imo nec Remis unquam docuisset.

170. Quod modo ad ingentem, quae Sanctum funebrium Titulorum inscriptione celebrarunt, ecclesiarum coenobiorumque multitudinem spectat, consequens ex hac non est ut non tantum fama, sed et speciali quodam modo, ut laudatus Cartusianus anonymus velle videtur, Sanctus nosteriis omnibus [Col. 0099A] notus fuerit, magisterve exstiterit. Etenim non solis, quibus tali modo notus esset, magisterve exstitisset, ecclesiis monasteriisque mortem ejus religiosi Calabrinae carthusiae seu eremi incolae, preces pro defuncti anima flagitantes, annuntiavere. Liquet id ex encyclicae, qua hoc fecerunt, epistolae initio, quo, quibus haec destinetur aut ad quos deferenda sit, verbis sequentibus innuitur: »Primo loco, quem primatem et caput in ecclesia credimus, et confitemur, apostolicae sedis praesulem, totamque illam principalem curiam humiles eremitae Calabriae monasterii sanctae Dei genitricis Mariae, cujus fundator pater Bruno fuit et praelatus, dum in carne viveret, debita subjectione veneramur et salutamus, sanctique Patris nostri obitum pridie Nonas Octobris denuntiamus, [Col. 0099B] ut meritis eorum et precibus adjuvetur apud Deum. Salutamus quoque universam sanctam Ecclesiam in ordinibus et professionibus suis, canonicos, monachos, eremitas, Deo dicatas sanctas virgines; quibus et omnibus spirituali praesentia prosternimur, ut defuncti Patris nostri memores esse velint, ut dilectae illi animae, si adhaesit macula, cum non sit justus, qui non peccet, multiplicatis intercessoribus et precum instantia detergatur et transeat ad requiem.« Ad quaecumque itaque, uti ex hoc textu intelligitur, monasteria ecclesiasque, sive sanctum nossent, sive non, epistola encyclica, mortis ejus nuncia, missa fuit, ut ex responsoriarum ad hanc seu titulorum funebrium quibus Sancto parentatum fuit, multitudine ingenti, utpote ab [Col. 0099C] iisdem monasteriis ecclesiisque profecta, argui non possit, hisce illum omnibus speciali quodam modo notum, magistrumve fuisse. Quare, etsi darem, Sanctum nostrum, ni Parisiis docuerit, monasteriis illis omnibus ecclesiisque nec speciali modo notum, nec magistrum existere potuisse, nondum propterea consectarium fuerit, ut reipsa ille umquam Parisiis docuerit.

171. Nec quidquam ad rem facit, plures Parisienses ecclesias S. Brunonis, veluti viri sibi notissimi, obitum celebribus planxisse elogiis; fieri enim potest ut hoc illae fecerint, quod, etsi iis, non facie aliove, quo magistri solent discipulis, speciali modo, fama tamen, utpote qui maxima ex dictis nominis [Col. 0099D] celebritate inclaruerit, notissimus exstiterit. Idem etiam de nonnullis aliis ecclesiis, monasteriisque, quae Sancti, veluti viri sibi notissimi, obitum luxere, esto judicium; etsi autem etiam et titulis funebribus, quibus Sancto parentatum fuit, saltem nonnulli a personis, quibus etiam facie aliove speciali modo notus fuerit, magisterve exstiterit, ei sint inscripti, nihil tamen cogit u hosce sub illo, non Remis, sed Parisiis studuisse admittamus. Utquid enim Sanctus plures etiam extraneos habere Remis discipulos nequierit? Sane saeculo XI, quo Bruno floruit, diversae diversarum urbium ecclesiarumque scholae, uti Historiae litterariae Franciae scriptores tom. IX, pag. 30 et seq. docent, pro nominis celebritate, qua earum magistri gaudebant, vel magis vel minus ab [Col. 0100A] extraneis alienigenisque frequentabantur; quare, cum Sanctus, dum summum Remensium scholarum didascalum ageret, doctrinae fama, uti ex supra dictis satis liquet, non solum per universam Galliam, verum etiam per plures remotas regiones alias celeberrimus exstiterit, dubitandum non est quin ad sese Remos attraxerit multitudinem ingentem non modo indigenarum, verum etiam extraneorum alienigenarumque, quo sub clarissimi nominis magistro litteris operam darent.

172. Atque ex his imprimis Odonem seu Ottonem, summum postea sub Urbani II nomine pontificem, Robertum a Burgundia, Lingonensem episcopum, aliosque tres viros illustres, § V recensitos, exstitisse existimo tum ob jam dicta, tum quod nihil [Col. 0100B] plane, ut alibi potius, quam Remis studuisse credantur, possit afferri. Imo vero, quod ad Urbanum nominatim spectat, Remis potius hic, quam alibi, studuisse idcirco est dicendus, quod et Remis aliquamdiu fuisse versatum, et ecclesiae metropolitanae canonicum ibidem egisse, aliunde habeatur perspectum, uti apud Ruinartium tom. III Operum scriptoris hujus et Mabillonii posthumorum videre licet. Atque ita futurum modo spero, ut qui omnia hactenus adducta rite expenderit, necesse non esse existimet, ut Sanctus vel ob nominis, qua inclaruit, celebritatem, vel ob discipulorum, eorumve, quibus speciali modo notus fuerit, multitudinem Parisiis aliquando docuisse admittatur, repugnantibus, quae supra in contrarium adduxi, argumentis. At vero, inquies, [Col. 0100C] Sanctus saltem tunc, cum in solitudinem, sociis nonnullis sibi adjunctis, secessit, Parisiis docuit. Ita enim a scriptoribus non paucis memoriae proditum existimatumque fuisse invenitur. Ita omnino habet: verum hi Sancto coaevi minime sunt, nec haec, quam tenent, placet opinio, tunc quod ex dictis Sanctus nullo umquam tempore Parisiis docuisse, videatur, tum etiam, ac maxime quidem, ex eo, quod Bruno, cum in eremum secessit, non Parisiis, sed Remis, in pristinum, ac forte etiam meliorem statum aliquamdiu jam restitutus, summos inter fortunae secundae favores commoratus fuerit, uti ex iis praecipue, quae num. 154 et binis seqq. in medium adduxi, studiosus lector facile perspiciet.

173. Hinc porro, etsi etiam horrendum illud [Col. 0100D] prodigium, quo doctor Parisiensis, primo se accusatum, secundo judicatum ac tertio tandem condemnatum, e feretro proclamarit, Parisiis, quod infra discutiam, reipsa accidisset, veraque, ob quam Bruno in solitudinem secesserit, causa exstitisset, hunc tamen tum, cum illud accidit, ibidem docuisse, admitti idcirco nondum posset. Cum enim Sanctus, Remis post Manassis archiepiscopi expulsionem in res suas seu facultates pristinas restitutus, civitatem illam non amplius, domicilium alibi fixurus, ante suum in solitudinem discessum reliquisse videatur, consectarium est ut, si eo tempore, quo dictum prodigium acciderit, seu anno circiter 1082 Parisiis docuit, in pristinas suas facultates Remis [Col. 0101A] restitutus tum nondum fuerit, ac proinde, ut in hasce illum, cum id equidem, antequam in solitudinem secederet, ex dictis sit factum, restitui tandem post praefatum prodigium contigerit. Verum praeterquam quod sanctus Remis ante annum 1082 pristino statui ac forte etiam meliori redditus verosimilius ex dictis fuerit, id post prodigium illud accidisse, idcirco praeterea non videtur, quod, cum Bruno in opinione eorum, qui prodigium propugnant, saeculo valedicere firmissime ex hoc statuerit, propositumque, rebus utcumque compositis, exsecutus fuerit, parum verosimile appareat, fuisse illum, viso prodigio passurum, nedum curaturum aut etiam Remos aditurum, ut, quas ibidem sub Manasse amiserat, facultates dignitatesque recuperaret. [Col. 0101B] Quare si pro vero, quod infra, ut dixi, examinabo, admitti debeat praememoratum prodigium, verosimilius quidem id ob jam dicta, S. Brunone, Parisiis non docente, sed tantum, sive ut amicos inviseret, sive aliam quamcumque ob causam ibidem praesente, acciderit.

174. Nec est, cur id cuiquam mirum noviterve confictum videatur; etenim ex ipsomet quinque primorum Cartusiae majoris priorum Chronico, seu ex edendo, quod in hoc continetur, Sancti nostri (adi § I) sub Vitae nomine elogio, ante cujus auctorem doctoris redivivi, quod Parisiis contigerit, prodigium nemo litteris consignasse putatur, colligendum videtur, S. Brunonem ei, cum casu dumtaxat Parisiis versaretur, adstitisse. Audi, qui, prodigio illo narrato, [Col. 0101C] num. 5, loquatur: »Ea tempestate, inquit, erat ibi (Parisiis nempe eo, quo prodigium accidit, loco) magister Bruno, natione Theutonicus, de civitate Colonia non obscuris parentibus natus, ecclesiae Remensis canonicus et ibidem scholarum magister in theologia, qui, supra scriptis vocibus (doctoris nempe, sese damnatum, e feretro vociferati) salubriter territus atque compunctus allocutus est quosdam socios ibi praesentes,« etc. Ita antiquior illa Sancti Vita, cujus auctor anonymus S. Brunonem utique, si eum, cum prodigium, quod narrat, Parisiis docuisse existimasset, scholarum non Remensium, uti verbis recitatis facit, sed Parisiensium magistrum vocaturus fuisse videtur, cum de re quae [Col. 0101D] et Parisiis gesta sit et quae ibidem a sancto docente fuisset conspecta, sermonem instituat. Quod autem non tantum Puteanus, aliique, qui saeculi XVI initio floruerunt, S. Brunonis biographi, verum etiam seculi XIV et XV scriptores, infra laudandi inveniantur, qui Sanctum nostrum eo ipso tempore, quo praedictum prodigium Parisiis contigisse, memorant, ibidem docuisse, memoriae prodant, aut certe eo loco, quo id faciunt, »scholarum Parisiensium magistrum« appellent, fuisseve innuant, factum reor ex eo, quod, cum prodigium istud Parisiis contigisse aut alicubi legissent, aut traditione secum communicata accepissent, Sanctum inde, utpote quem simul praesentem prodigio adstitisse, scholarumque magistrum egisse invenirent, ibidem tunc [Col. 0102A] docuisse judicarint, etsi interim id apud scriptores, sancto vel synchronos vel etiam dumtaxat subaequales litteris consignatum non reperirent.



§ IX. An a Guiberto de Novigento vera S. Brunonis in solitudinem secessus causa assignetur, et an ad hunc praeter emissum monachici habitus induendi votum ratione alia graviori Bruno indiguerit.

Launoius, qui edita de vera causa secessus S. Brunonis in eremum dissertatione prodigiosam doctoris Parisiensis anastasim commentis accenset, veram conversionis seu secessus S. Brunonis in eremum causam a Guiberto de Novigento, auctore coaevo, lib. I de Vita sua, cap. 11 tradi affirmat Integrum Guiberti textum, quem Launoius hunc in finem dissertationis laudatae cap. 1, § 4 recenset, huc non transcribo, sed ea dumtaxat illius verba, [Col. 0102B] quae ad conficiendum, quod Launoius vult, facere utcumque queunt. Sunt autem haec: »Fuit non longe ab his diebus Bruno quidam in urbe Remensi vir et liberalibus instructus artibus et magnorum studiorum rector, qui conversionis initia ex subjecta nactus occasione dignoscitur. Manasses quidam post Gervasii famosissimi archiepiscopi decessum praedictae urbis regimini Simoniace se intrusit, vir quidem nobilis, sed nihil prorsus serenitatis, quae prima ingenuitatem decet, habens. Tantos enim fastus ex illa novitate conceperat, ut regias peregrinarum gentium majestates, imo majestatum ferocitates imitari videretur. . . . Is igitur cum milites summopere affectaret, clerum negligeret, dixisse [Col. 0102C] aliquando refertur; »bonus, ait, esset Remensis archiepiscopatus, si non missas inde cantari oporteret.« Hujus ergo mores prorsus improbos, et stupidissimos habitus cum omnis honestus horreret, Bruno tunc in ecclesiis Galliae opinatissimus cum aliis quibusdam Remensium clericorum nobilibus infamis illius odio excessit ab urbe,« Remensi nimirum.

176. Hactenus Guibertus; verum anne ita veram, qua S. Bruno in eremum pulsus fuerit, causam commemorat? Ita omnino, ut dixi, autumat laudatus Launoius, ac praecipue quidem tum, quod ex ejus opinione Sanctus noster, cum ob improbos Manassis mores Remis excessit, statim sese in eremum receperit; tum quod, ut putat, sancti ex urbe Remensi [Col. 0102D] discessum habita ab eo, quam supra jam memoravi, cum Radulpho Viridi et Fulcio Monoculo de falsis mundi oblectationibus collatio praecesserit. Verum nec Sanctus, cum Remis ob improbos Manassis mores excessit, statim sese in solitudinem abdidit, nec illius ex urbe Remensi discessum collatio memorata praecessit. Utrumque e solis fere supra jam dictis satis liquet. Ac primo quidem cum Sanctus, ut num. 111 dilucide probavi, anno 1076 aut sequenti Manassis vitandi causa Remos deseruerit, certeque, uti infra ostendam, ante annum 1081 in eremum, saeculo relicto, non abierit, mox hoc illum a suo ex urbe Remensi ob improbos Manassis mores excessu non fecisse, manifestissimum est. Et vero Sanctum non nisi post Manassis archiepiscopi e sede Remensi [Col. 0103A] expulsionem, seu paulo post annum 1080, quo haec accidit, in eremum secessisse, ab ipsomet Guiberto loco supra cit. etiam indicari, volunt nonnulli. Ita autumant quod hic, postquam verbis proxime recitatis subjunxit, »quem (Manassem archiepiscopum) postmodum proceres, clerus atque Burgenses, cum ab Hugone (qui Diensis agnominabatur) archiepiscopo (Lugdunensi scilicet postea creato) apostolicae sedis legato, viro in fenore justitiae clarissimo, creberrimo anathemate feriretur, et ille manu militari thesauros Ecclesiae dilapidare niteretur, a sede, quam male obsederat, pepulerunt,« ita deinde, nonnullis, quae, quamquam Manassem respiciant, huc tamen minus faciunt, interpositis, prosequatur: »At Bruno, urbe (Remensi scilicet) deserta, [Col. 0103B] saeculo etiam abrenuntiare proponit, qui suorum notitias horrens ad Gratianopolitanum processit territorium;« verum illis hac in re, uti infra docebo, assentiendum non est.

177. Nihil interim, etsi id ita sit, contra nos etiam hic facit, quod loco cit. Launoius praeterea addit de clericis Remensibus, cum Sancto ob improbos Manassis mores e civitate Remensi egressis, qui, ni tunc Bruno in eremum secesserit, diu eum, quocumque concederet, comitari debuerint, Deumque interea, a quo converterentur, atque in eremum cum Sancto pellerentur, e machina exspectare; in eremum enim cum Sancto, uti apud nos tom. I Aprilis, pag. 40, num. XI in S. Hugonis, Gratianopolitani [Col. 0103C] episcopi, Vita Guigo, quintus Cartusiae majoris prior, testatur, concesserunt magister Landuinus, Lucae in Hetruria (adi apud Labbeum tom. I Bibliothecae novae mss. pag. 639 quatuor primorum, cujus num. 6 notitiam dedi, Cartusiae majoris priorum Chronicon) mundo natus, Stephani duo, Burgensis et Diensis, Hugo capellanus et duo laici seu conversi, Andreas et Guarinus; horum autem nullus e nobilibus illis Remensibus clericis, qui cum Sancto ob improbos Manassis mores Remis excessere, exstitisse invenitur. Quod modo ad collationem, a Sancto cum Radulpho Viridi et Fulcio Monoculo habitam, pertinet, Brunonis hanc ex urbe Remensi ob improbos Manassis mores discessui non praeivisse, satis superque, quae num. 125 et seqq. in medium [Col. 0103D] adduxi, evincunt; ibidem interim dictis Guibertus de Novigento loco proxime cit. etiam suffragatur, utpote narrationi, qua Sancti ex urbe Remensi ob improbos Manassis mores discessum refert, post pauca interposita, quae huc non faciunt, subjungens, »At Bruno, urbe (Remensi nempe) deserta, saeculo etiam abrenuntiare proponit.«

178. Jam vero cum Sanctus nec statim a suo ex urbe Remensi ob improbos Manassis mores excessu in eremum abierit, nec hunc habita cum Radulpho et Fulcio, in qua hi cum Brunone monachici habitus assumendi votum emisere, collatio praecesserit, quis improbos Manassis mores pro vera, ob quam Sanctus in eremum secesserit, causa admittat? Sane, ut hoc fiat, minime favet Guibertus. Licet enim [Col. 0104A] verbis supra recitatis affirmet, Sanctum »Brunonem conversionis initia nactum fuisse ex occasione« improborum morum Manassae; hosce tamen, ob quam Sanctus in eremum secesserit, perfecteque sese converterit, causam exstitisse, non edicit. Imo vero contrarium innuit, cum improbos Manassis mores conversionis sancti initiis occasionem dedisse, dumtaxat tradat, haecque ab ipsa conversione perfecta sint diversa. Ut veritati consona scripsisse intelligatur Guibertus, res ita concipienda videtur. Bruno, Remis ob improbos Manassis mores excedere compulsus, fortunam maxime adversam, qua premente, de Deo cogitare vitaeque emendationem concipere mortales potissimum solent, fuit expertus, hincque factum ut cum Radulpho et Fulcio Monoculo [Col. 0104B] celebrem in qua sese brevi monachicum habitum assumpturum, vovit, collationem habuerit. Sic quippe cum votum illud completae a Sancto postea conversionis initiorum loco merito sit habendum, collationique, in qua idem votum fuit emissum, improbi Manassis mores occasionem dederint, recte scripsisse intelligitur Guibertus, Sanctum nostrum ex improborum Manassae morum occasione conversionis suae initia nactum fuisse, sive interim ex voto illo seu ex collatione, in qua hoc fuit emissum, factum tandem sit, ut Sanctus novam Carthusianorum religionem instituerit, sive nova ratione accedente ad id faciendum fuerit impulsus.

179. Et Brunonem quidem e dicta collatione occasionem [Col. 0104C] novae suae religionis instituendae accepisse, Launoius in sua de vera S. Brunonis in eremum secessus causa dissertatione cap. I, § III contendit; verum contra ad novi Carthusianorum ordinis institutionem nihil omnino collationem illam contulisse, annalium Carthusiensium libri quarti hactenus non vulgati auctor anonymus putat, operis sui num. 89 hunc in modum Launoio, illud contendenti, respondens: Ibi . . . . (in epistola scilicet S. Brunonis ad Radulphum Viridem per verba, num. 125, huc transcripta) »sanctus Bruno non loquitur de consilio fundandi alicujus novi ordinis, sed tantum de voto recipiendi monachicum habitum. Quidam adversarius hanc forsan irridebit distinctionem, quae nihilominus facilius, quam illa« (observata nimirum [Col. 0104D] a Launoio in Brunonis, quae proxime laudavi, verbis) »instituendae Carthusianorum religionis occasio, observabitur a quovis attentius et sine animi motu verba sancti Brunonis considerante. »Promisimus,« inquit, »ac vovimus Spiritui sancto in proximo fugitiva saeculi relinquere et aeterna captare, nec non monachicum habitum recipere.« Quis non videat aliud esse vovere habitum monasticum assumere, aliud inire consilium condendae novae religionis? Cumque statim addat, »quod (votum) et in vicino peractum esset, nisi tunc Fulcius Romam abiisset;« his verbis satis innuit eos tantum cogitasse de monastico habitu induendo, non in novo, quem instituerent, ordine, sed in aliquo alterius ordinis monasterio.«

[Col. 0105A] 180. »Si enim de nova religione in hac egissent collatione, hujusmodi consilium tam cito ad effectum perducere non potuissent, ut revera non perduxerunt, cum prius multa sibi disponenda fuissent ad tantum opus perficiendum, ut sunt genus et modus vitae, habitus, aedificia quantumvis humilia, locus imprimis ad propositum idoneus et alia hujusmodi non pauca tam circa temporalia, quam spiritualia, ad novam religionem rite instituendam absolute necessaria. Praeterea ex contextu verborum ejusdem epistolae clarius sole apparet, totum hoc propositum, in hac collatione susceptum, successu temporis ad nihilum recidisse, ut ipsemet beatus vir ingenue fatetur his verbis: »Quod in vicino peractum esset, nisi tunc Fulcius Romam abiisset, ad cujus [Col. 0105B] redditum peragenda distulimus. Quo moram faciente aliisque intervenientibus causis, divinus amor elanguit, refriguit animus, fervorque evanuit.« Quid dici potuit evidentius? Quid enim est dicere, quod »divinus amor elanguit, refriguit animus, fervorque evanuit,« nisi aperte dicere, quod non solum tunc non abrenuntiaverunt saeculo, sed etiam quod Radulphus et Fulcius abrenuntiandi consilium abjecerunt; sanctus vero Bruno illud in aliud tempus rejecerit? Quod apertius per illa verba, »fervor evanuit,« significatur, et adhuc apertissimum fit, si consideremus, sanctum Brunonem non cum his, quibuscum collationem habuerat et voverat, sed cum sex aliis, qui non interfuerant collationi, saeculo valedixisse.«

[Col. 0105C] 181. »Nec prodest cum Launoio reponere, sanctum Brunonem non de sua loqui, sed de Radulphi procrastinatione.« Nam in plurali numero locutus est Bruno, »ad cujus reditum peragenda distulimus,« ut daret intelligi, non Radulphum solum, sed se etiam cum eo distulisse, ac proinde fervorem etiam ad tempus tunc evanuisse: nam subdit: »Quo moram faciente aliisque intervenientibus causis, divinus amor elanguit,« etc. Sed ut adhuc hujus rei veritas manifestior fiat, habenda est ratio temporis, quod a dicta collatione dilapsum est usque ad annum, quo sanctus Bruno in solitudinem secessit. Siquidem constat, et id maxime, si Remis haec collatio habita est, ut extra dubium esse vult [Col. 0105D] Launoius; constat, inquam, inter eam et sancti Brunonis secessum« (si nempe, quod infra discutiendum, anno 1084 primum meliori vitae se dederit) »effluxisse octo aut decem annos. Nam superius vidimus, sanctum Brunonem Remis expulsum fuisse circa annum 1076, et in subjiciendis probabimus, eum religionem suam (in Carthusiae eremum anno 1084 illum secessisse, infra probabitur) instituisse anno 1084 vel anno 1086, ut ipsemet Launoius post Baronium scripsit. Ergo quidquid reclamet contra clarissimum Saussaeum Launoius, Brunoni emissum votum exsolvere differenti et procrastinanti opus fuit fortiori incitamento, quo vocationi divinae tandem obsequeretur. Et illud fuit damnati hominis horribile spectaculum, quo tandem animitus concussus [Col. 0106A] non solum de monastico recipiendo cogitavit habitu, sed ad sublimiora a Deo vocatus novum amplectendi genus vitae asperrimae consilium iniit, et feliciter complevit.« Hactenus ille, in collatione, quam Sanctus cum Radulpho Viridi et Fulcio Monoculo de falsis mundi oblectationibus aeternumque duraturis coeli gaudiis habuit, de novo instituendo ordine actum non fuisse, merito sane contendens, ut proinde illa non exstiterit novi instituendi ordinis occasio, aut certe non nisi valde remota; imo vero ut votum, in eadem emissum, ne ullam quidem sancto novae magisque austerae vitae, qualem in Carthusiae ac deinde in Calabriae eremis duxit, amplectendae obligationem imponere quoquo modo potuerit.

[Col. 0106B] 182. Verum »Brunoni,« quod in fine ait, »Deo exsolvere,« quod in collatione illa promiserat ac voverat, »differenti fortiori, quo vocationi divinae tandem obsequeretur, incitamento opus fuisse,« neutiquam placet. Etsi enim reipsa Sanctus, quod in praefata collatione, anno ex supra dictis 1077 verosimillime habita, promiserat, ad annum ut minimum 1081, uti infra probabo, ac proin, si non octo aut decem annis, longo saltem temporis spatio implere distulerit, non video tamen, cur ad votum implendum, novo accedente fortiori efficaciorique incitamento debuerit impelli. Cum enim voti emissi Sancto indubie in mentem subinde venerit, cur ad id implendum moveri nequierit solis iis rationibus, quibus [Col. 0106C] Radulphum Viridem, ut eidem voto satisfaciat, in sua ad hunc epistola hortatur? Gravissimae sane hae erant, atque ad arguendum Radulphi cunctationem, animumque ad promptam voti exsolutionem excitandum aptissimae. Inculcabat scilicet Sanctus praecipue districtam voti exsolvendi obligationem, cui non satisfaciens Radulphus poenas erat incursurus aeternas. Audi, qui Radulpho loquatur: »Quanquam, inquit, longo terrarum tractu, et prolixiore temporis spatio corpora ab invicem sejuncta sunt, animus tamen benevolentiae tuae ab amico avelli non potuit.« Et, paucis interpositis, ita prosequitur: »In finibus autem Calabriae cum fratribus religiosis, et aliquot bene eruditis eremum incolo ab hominum habitatione satis undique remotam;« [Col. 0106D] ac deinde, nonnullis iterum interjectis, ait: »Quam (contemplationem videlicet) tu, frater charissime, utinam unice diligeres, ut ejus amplexibus fotus divino caleres amore.«

183. Et paulo post: »Fuge ergo, frater mi, fuge has molestias et miserias omnes, et transfer te a tempestate hujus mundi in tutam et quietam portus stationem.« Ac iterum post: »Quapropter operae pretium est, diligenti examinatione prudentiam tuam ista perpendere; quod si amor Dei te non invitat, tantorum praemiorum utilitas te non provocat, saltem necessitas et timor poenarum ad hoc compellere debet. Scis namque, qua sponsione obligatus es, et quam omnipotens ac terribilis sit, cui temetipsum munus gratum et omnino acceptabile [Col. 0107A] devovisti, cui nec mentiri licet, nec expedit. Nec enim patitur, se injuste irrideri.« Sequuntur modo verba, num. 125 huc transcripta, quibus, de qua hic, collatio votumque in hac emissum continetur, ac deinde, nullis praeterea intermediis, haec subduntur: »Quid ergo superest, charissime, nisi a tanti debiti nexibus te citius expedire, ne pro tam gravi tamque diuturno mendacii crimine iram incurras Potentissimi, et propter hoc cruciatus immanes. Quis namque inultum relinqueret, se a quolibet sibi subdito defraudari munere promisso, maxime si id magnae foret sibi aestimationis et pretii. Quapropter cede, non mihi, sed prophetae, imo Spiritui sancto dicenti, »vovete et reddite Domino, Deo vestro, omnes, qui in circuitu ejus [Col. 0107B] affertis munera, terribili et ei, qui aufert spiritum principum, terribili apud reges terrae.« Cur haec omnia inculcat Spiritus Dei, nisi ut te voventem perurgeat reddere quod vovisti?«

184. Hic Radulphum, ne propter divitias, dignitates, et maxime archiepiscopi, qua pollebat, gratiam »a tam sublimi declinet sponsione et divina revocetur charitate,« gravissime monet, ac deinde post pauca subjungit: »Utinam non asperneris amicum monentem! utinam non surda aure audias verba Spiritus Dei! utinam desiderio longaeque exspectationi meae satisfacias, dilectissime; ne diutius crucietur pro te anima mea curis sollicitudinibusque atque timore! Nam si venerit (quod Deus avertat!) te prius, quam debiti votum solveris, ab hac recedere vita, me [Col. 0107C] continua tristitia sine aliqua spei consolatione tabescentem relinques.« Ac tandem sub finem epistolae addit: »Fraternitatem tuam diu incolumem memorem consilii nostri, nec voti immemorem vigere, sedulus exopto.« Haec sunt incitamenta, hi stimuli, a Brunone, quo Radulphum ad voti, quod in collatione cum eo habita emiserat, solutionem pertraheret, studiose sane ac industrie adhibiti, quibus majores acrioresque, ut idem votum exsolveret, Sanctum nostrum, cui indubie illius identidem recurrebat memoria, opus habuisse, quis edicat? Bruno itaque fortiori, quam quod voti emissio ortaque hinc obligatio afferebat, incitamento, ut monachum indueret, sicque votum monachici habitus assumendi exsolveret, neutiquam indiguit. Verum [Col. 0107D] an idem etiam de nova magisque austera, quam in Carthusia ac deinde in Calabria tenuit, vitae norma dicendum?

185. Cum Sanctus, uti infra docebo, aliquanto temporis spatio, antequam in Carthusiae eremum secederet, in Siccae-fontanae deserto monachum seu, si mavis, eremitam verosimiliter egerit, fieri potest, ut ibi, concepto paulatim majori divini amoris aestu, auctoque hinc poenitentiae agendae desiderio, vitam magis austeram ducturus cum aliis, quibus eamdem voluntatem inspirarat, in Carthusiae eremum sese receperit. Fieri etiam potest, ut eo post emissum habitus monachici assumendi votum, nulla plane alia accedente causa, sese idcirco contulerit, quod [Col. 0108A] ob dilatam diu voti exsolutionem rigidiori magisque austero vitae genere divinae bonitati, quam hinc offensam putarit, satisfacere voluerit. Quare nec novo fortiorique, quam esset voti emissi religio, Sanctus noster, ut in Carthusiae eremum, saeculo relicto, secederet, incitamento indiguisse videtur. Verum etsi id ita sit, neutiquam tamen consequens est, ut reipsa ad emissum monachici habitus assumendi votum fortior efficaciorque, quo tandem in Carthusiae eremum pulsus fuerit, stimulus non accesserit. Atque id quidem horrendo celeberrimi Parisiensis doctoris, qui, ad tempus redivivus, sese a divina justitia damnatum, e feretro proclamarit, spectaculo factum traditur a nonnullis; quibus proinde an assentiendum certo sit, nunc indagandum; [Col. 0108B] ut autem hanc non parvi momenti rem, quae saeculi proxime elapsi eruditorum plurium ingenia calamosque exercuit, apte discutiam, totum de ea, ut distincte magis ordinateque procedam, tractatum in diversos articulos seu §§ dispertiar, nec raro, quae disserenda venient, ipsismet, cum commode fieri id poterit, Carthusiani anonymi, qui Annalium ordinis sui librum quartum hactenus non vulgatum contexuit, verbis exprimam, tum ut operis hujus, cujus desiderio non neminem teneri intelligo, specimina quaedam exhibeam, tum ne forte eorum, quae ad doctoris Parisiensis anastasim probandam in illo afferuntur, magnique fieri intelligo, vim imminuisse existimer. Ab iis, quae saeculis binis proxime elapsis huc facientia evenere, duco exordium.



§ X. An doctoris Parisiensis anastasis, qua Bruno fuerit conversus, saeculo praeterito, quod pro falsa haberetur, e Breviario Romano fuerit expuncta, et qui hanc vel tunc, vel ante arrodere primum inceperint, et qui hisce contra sese opposuerint.
[Col. 0108C]

Secessui S. Brunonis in Carthusiae eremum seu causam seu occasionem praebuisse doctoris Parisiensis, qui suam proprio ore damnationem e feretro astantibus denuntiarit, luctuosissimam illam ae notissimam historiam, longissimo sane annorum spatio creditum jam fuerat, cum tandem saeculis binis proxime elapsis inventi sunt, qui illam aut in dubium revocare, aut etiam conquisitis undecunque argumentis impugnare sunt ausi. Ac »primus« quidem, [Col. 0108D] »quod sciamus, qui eam (ipsa sunt suppeditata ab Annalium Carthusiensium libri quarti auctore anonymo verba) in dubium coeperit revocare, fuit Renatus Benedictus (imo verosimilius, uti infra docebo, secundo tantum loco mox hic nominandus Papyrius Massonus) vel alius, qui ejus nomine Legendam Sanctorum, Gallica veste donatam, circa elapsi proxime saeculi occasum (id est, cum haec saeculo praeterito scripta sint, ante annum 1600) publicavit, qui in Vita sancti Brunonis ad marginem e regione illius narrationis ascripsit, »Guigonem nihil ejusmodi habere in Vita sancti Hugonis episcopi,« et insuper, »clericos Parisiensis ecclesiae his refragari.« Unde sentimus, huic historiae nunquam quemquam refragaturum, si de canonicatu [Col. 0109A] Parisiensi mentio non irrepsisset in meram rei gestae narrationem, quod unicum et solum postea fuisse videtur totius seminarium discordiae. Utrum vero ille homo canonicus vel doctor fuerit, inferius dicemus. Secundus, qui huic dubietati succinuit, fuit Papyrius Massonus, qui obiit anno 1611, vir accuratioris litteraturae.

87. »Hic lib. III annalium Francorum, pag. 232 agens de tempore fundationis ordinis Carthusiensium, postquam pauca de sancto Brunone et Landuino retulit, haec verba subdit: »Petrus Cluniacensis, cognomine Mauriacenus, qui Crasso et Ludovico vixit, ordinis hujus auctores Brunonem et Landuinum nominat, cumque originem, institutum ac mores Carthusianorum accuratissime [Col. 0109B] describat, nullam mentionem canonici Parisiensis facit, qui inter solemnes inferias dicitur respondisse mortuus.« Haec ille, cujus totum dubium videtur verti circa silentium Petri et canonicatum damnati hominis. Sed et Renati Benedicti, et Massoni animadversiones non tanti fuere ponderis, ut potuerint impedire, quo minus summus pontifex Gregorius XV, indicto per universam Ecclesiam sancti Brunonis festo, singulis annis a quibuscunque clericis et religiosis colendo, ejus Officium componi et a sacra rituum congregatione recognitum et approbatum in Breviario Romano apponi (anno scilicet 1623) praeciperet, cujus secundi nocturni tres lectiones ex ejus Vita desumptae sunt, quarum secunda totam hanc continet anastasim sub nomine [Col. 0109C] cujusdam magistri, nulla facta specifica mentione doctoratus vel canonicatus.

188. »Urbanus quoque octavus, Gregorii successor, novo decreto Officium sancti Brunonis cum narratione stupendae Historiae breviario Romano inseri voluit, ut testatur clarissimus Saussaeius in epistola didascalica his verbis: »Prodiit interim in lucem breviarium Romanum, cui ex Urbani VIII decreto Officium sancti Brunonis recens insertum fuerat. In hoc narratio illa, brevi quidem, sed aperta continebatur serie. At Parisiensi breviario tum recognoscendo ego cum aliis illustrissimi Domini archiepiscopi et venerabilis capituli delegatis operam impendebam. Institerunt hac occasione [Col. 0109D] Carthusiani Parisienses, ut sancti Brunonis festum ac Officium die ejus natali consignaretur, siquidem in breviario nostro hactenus locum non habuerat. Honestae eorum postulationi visum est concedendum. Ascriptus fuit igitur sanctus Bruno Lutetianis Fastis, sed eo pacto, ut narrationis praedictae in Officii ejus lectionibus neutiquam mentio fieret, quam suppressam paulo post etiam videre licuit in Romano divinorum Officiorum codice.« Haec ille, in cujus verbis detegitur vera totius discordiae causa, quam diximus supra, nullam aliam fuisse, praeter mentionem de canonicatu factam in quibusdam hujus Historiae narrationibus.

189. »Posthac, revolutis aliquot annis, Joannes Launoius ultimam doctoratus lauream recte ambiens, [Col. 0110A] typis edita thesi, palam, stimulante Marsya viro doctissimo, in scholis theologicis asseruit, »Quidquid de defuncti doctoris trina e feretro emissa voce vulgatum fuerat, esse totum fictitium et commentitiam, denique anilem fabulam.« Astantibus placuit: nam

»Non hoc ista sibi tempus spectacula poscit.« Non inde tamen (ut vera sanaque loquamur) sed ex aliis excellentis eruditique ingenii datis speciminibus cupita merito donatus est laurea. Qui, sibi complacens ex approbata contra redivivi historiam thesi, hanc validiori stabiliturus argumentatione adiit Romam. Ibi, quibus potuit, viis et laboribus institit, ut illud prodigium e Romani breviarii lectionibus abscinderetur, simulans maxime ex eo, quod in [Col. 0110B] acceptatione festi sancti Brunonis Parisiis actum fuerat, clerum et Carthusienses Parisienses id expetere. Hae sunt artes, quibus ad id obtinendum eum fuisse usum, ei exprobrat (pag. 114 et 115) auctor (Theophilus Raynaudus nimirum) Herculis Commodiani his verbis: »Et potuit,« inquit, »recisioni illi facilitatem accersere, quod tu, qui praesens aderas, quibus nosti artibus, et praesertim magno fragore Parisiensis cleri et academiae infamiam, et abs te conficta civitatis regiae vota, ut ea narratio, etiamsi vera esset, praeteriretur, urgebas. Hoc postremum docuerunt litterae tuae. Priora, quae germanissimam mutationis« (in Officio nimirum S. Brunonis factae) »causam continent, et aliis et mihi sapientissimus e Congregatione rituum [Col. 0110C] theologus liquido confirmavit.« Et paulo post: »Dicendum alibi, quis te Parisiensis Romae juverit, faciens ut persuasum haberetur, Patres Carthusianos expunctionem hujus narrationis e breviario expetere,« etc.

190. »Qui sacrae rituum congregationi praeerant, totius breviarii jussu Urbani VIII,« qui tamen antea (vide num. 188) Officium S. Brunonis, doctoris Parisiensis anastasim complectens, breviario Romano inseri jusserat, »tunc incumbentes recognitioni, viri religiosi et incorruptae integritatis, non Launoii artibus decepti, sed sapientioribus inducti rationibus, non hujus solum Historiae narrationem, sed et egregiam illam piissimamque fidei confessionem, ab [Col. 0110D] ipso Brunone morti proximo prolatam et tertiae secundi nocturni lectioni jussu Gregorii XV insertam, simul ex eodem breviario, sicut et multa alia ex aliis aliorum sanctorum lectionibus expungi curaverunt. Hi postea a Christophoro Puteano, Carthusiae Romanae priore, nomine reverendi Patris Carthusiae prioris et totius ordinis ministri generalis, oblato libello supplici, interrogati de hujusmodi recisione tale dederunt responsum, teste Theophilo Raynaudo, »mentem sacrae congregationis nunquam fuisse, improbare aut in dubium vocare narrationis hujus veritatem; sed consultius visum esse, eam expungere, quod mos Ecclesiae ferat, in sacris Officiis Sanctorum, qui religiosas familias instituerunt, recensere eorum Vitas, non [Col. 0111A] causas, ex quibus ad instituendum ordinem suum fuerint impulsi.« Et post pauca addit, a viro sapientissimo, Romae tunc morante, accepisse: »Cum aliunde breviandae essent lectiones Officii sancti Brunonis, nihil occurrisse, quod minori incommodo removeri posset. Caeterum sacram Congregationem de convellenda ejus narrationis veritate, vel de ea depretianda ne cogitasse quidem.«

191. »Non absimile quid paulo ante testatus fuerat Bartoldus Nihusius, scribens ad amplissimum virum Andream Saussaeium« (adi, quam didascalica hujus epistola, Coloniae Agrippinae anno 1645 excusa in fronte praefert, epistolam) »his verbis: Sciscitatus fui Romae per Janum Nicium Erythraeum e [Col. 0111B] sacra Congregatione, quae Ritibus dirigendis invigilat ac praeest, quid illa censeret. Et ecce, respondetur, nequaquam istud, quod diximus, e breviario submotum, quod judicaretur esse fabulosum, sed alia de causa.« Haec autem causa diserte ac liquido proditur in libro, in Vaticana bibliotheca asservato, de rebus in Romani breviarii recognitione mutatis; ubi inter acta Congregationis, habitae die Jovis 16 Januarii 1631, hoc decretum legitur: »Fuit resolutum, quod de lectionibus S. Brunonis amoveatur illud, quod ponitur fuisse causam suae conversionis ob majorem brevitatem et quia nihil facit ad sanctitatem S. Brunonis.« Haec ex citato libro desumpta sunt ab erudito viro Emanuele Schelstratio, ejusdem bibliothecae Vaticanae [Col. 0111C] praefecto, ad instantiam V. P. procuratoris genetalis ordinis nostri, a quo et ad nos nuper transmissa sunt. Non igitur, quod fabulosa censeretur, uti conabantur persuadere, qui correctionem urgebant, haec historia e breviario Romano expuncta est, sed ob majorem brevitatem, et quia nihil faciebat ad sanctitatem sancti Brunonis. Nec propterea sacrae Congregationis mens fuit prohibere, ne, qui vellent, eam suis breviariis insererent.

192. »Quam ob rem postea, nempe annis 1648 et 1652 breviariis Lutetiae Parisiorum editis »Apud societatem typographicam librorum Officii ecclesiastici, ex decreto Concilii Tridentini imprimendorum,« restituta est, nullo [Col. 0111D] reclamante. Haec necessario praefanda duximus, ut lector praemoneretur, non debuisse a doctore Launoio asseri, e lectionibus sancti Brunonis solummodo deletum fuisse, quidquid ad illud prodigium spectabat, aliamque nullam potiorem causam submovendi aliquid e Breviario ecclesiasticis praescribi regulis, praeterquam deprehensam falsitatem; quandoquidem, ut jam vidimus, celeberrima illa corporis et sanguinis Christi in Eucharistia professio, a sancto Brunone facta sub mortem, ab ipsis sacrae Congregationi praepositis etiam sublata est, quam nemo ita vecors erit, ut sentiat idcirco deletam fuisse, quod falsa sit, ut prudenter ante nos monuit Joannes Columbi Societatis Jesu,« in sua scilicet, in qua praeterea num. [Col. 0112A] 94 et seq. nonnulla, quae verbis jam recitatis Annalium Carthusiensium libri quarti auctor anonymus, in medium adducit, de Carthusianorum initiis dissertatione num. 8 sic scribens: »Item (Romani sacrae rituum Congregationis) censores sustulerunt e Breviario celeberrimam illam corporis et sanguinis Christi in Eucharistia professionem, a Brunone factam sub mortem, quam nemo ita vecors erit, ut sentiat idcirco delevisse, quod falsa sit; qui enim Turre in Calabria morienti astiterant, scripserunt ad socios in Carthusia commorantes, et alios toto orbe monachos moriturum in haec verba locutum esse: »Credo panem et vinum, quae consecrantur in altari, esse post consecrationem verum corpus Domini nostri Jesu Christi et verum sanguinem.«

[Col. 0112B] 193. Haec Columbius, et post hunc Carthusianus anonymus proxime laudatus; e quibus sane, aliisque a posteriori hoc scripto supra adductis, luctuosam doctoris damnati historiam, quod falsa putaretur, e Breviario Romano non fuisse saeculo praeterito expunctam, indubitatum apparet. Verum, etsi id ita sit, reliqua tamen omnia, quae verbis recitatis idem Carthusianus anonymus tradit, veritati tam certo non consonant. Ac primo quidem, quod ad scriptores, Parisiense doctoris ad tempus redivivi prodigium in dubium revocare primum agressos, pertinet, perperam verosimilius hos inter Renato Benedicto locum primum, Massono duntaxat secundum concedit. Etsi enim Massonus anno demum 1611 vitam cum morte commutarit, suos tamen [Col. 0112C] Francorum Annales, in quibus animum illa de re dubium declaravit, anno 1578 in lucem typis emisit, cumque Renatus Benedictus arti criticae parum dederit, verosimilius apparet, e legendae, num. 186 laudatae, editionibus, non priori, quae anno 1577, ipsomet curante Renato, prodiit, sed posterioribus duntaxat, anni nempe 1585, solique penes me exstanti anni 1593, quas alii curavere, notulam, num. 186 memoratam, in margine fuisse adjectam. Deinde vero, cum »de lectionibus S. Brunonis illud, quod conversionis ejus causam fuisse ponitur,« anno 1631, uti e verbis, num. 191 datis, intelligitur, e Breviario Romano »fuerit amotum,« non satis capio, qui iter, quod Launoius, ut idpsum a Breviario [Col. 0112D] expungendum curaret, Romam suscepit, differri etiam, ut verbis num. 189 recitatis fit, possit in tempus, quo is damnati doctoris Parisiensis historiam, veluti commentitiam ac anilem fabulam jam traduxerat thesi publice proposita, quod anno circiter 1635 factum, ipsemet innuit in praefatione, quam suae de vera causa secessus S. Brunonis in eremum anno 1646 typis primum datae dissertationi praemisit. Adhaec etsi Gregorius XV, cum sacra rituum Congregatio S. Brunonis officium, doctoris Parisiensis anastasim complectens, anno 1622 approbasset, anno sequenti, ut de eo officium semiduplex ab omnibus ubique fidelibus recitari libere ac licite possit, data bulla concesserit ac indulserit, illud tamen officium Breviario Romano inseri, primus [Col. 0113A] jussisse videtur Urbanus VIII, uti ex tractatu a Patribus Carthusianis hujatibus mecum communicato intelligo.

194. Alia minoris momenti, quae in supra recitata Carthusiani anonymi verba observari adhuc possent, omitto et progredior modo ad scriptores praecipuos, jam memoratis adjungendos, tam qui doctoris Parisiensis, quae Sanctum nostrum in Carthusiae cremum pepulerit, anastasim improbarunt, quam qui contra tutari eamdem, ut veram, contra Launoium sunt conati. Ac primo quidem, cum hos intersint nonnulli, qui mihi, utpote hactenus inediti, ad manum non sint, et tamen ab anonymo Annalium Carthusiensium libri quarti auctore memorentur, ipsa vel idcirco scriptoris hujus verba, huc spectantia, [Col. 0113B] transcribo. Sic habent: »Inter eos,« qui fabulosam non esse doctoris Parisiensis, sese damnatum e feretro vociferati, historiam, probare sunt conati, »primas facile mereretur Franciscus Ganneronius, monachus Montis-Dei eruditissimus, si opus suum ineditum hactenus inter privatos parietes non latuisset. Hic, ubi audivit, Launoium publica thesi proposita nisum fuisse probare, omnia esse fictitia, quae de homine damnato hactenus vulgata fuerant, arrepto calamo tractatum satis amplum scripsit, quem, »Vindiciae geneseos Carthusiensium« inscriptum, misit in Carthusiam anno 1640. Aliquot post annis Andreas Saussaeius, edito Martyrologio Gallicanae ecclesiae primum celebris, causam nostram [Col. 0113C] tutatus, objectiones adversariorum nonnullas diserte elisit scripta illa doctissima ad Bertoldum Nihusium epistola, quam ipse Nihusius Coloniae Agrippinae anno 1645 typis dedit sub inscriptione Epistolae Didascalicae. »In ea se, licet suppresso nomine, impugnatum sentiens Launoius dissertationem edidit anno 1646« De vera causa secessus S. Brunonis in eremum. Launoio statim reposuit Theophilus Raynaudus Soc. Jesu, sub nomine Honorati Leotardi inscripto libello, »Hercules Commodianus.« Haud diu post archangelus Monchozon, professus Carthusiae Tolosanae, grande volumen exaravit, R. P. Pegonio majoris Carthusiae priori dicatum, cui hunc titulum praefixit: »Carthusianus Alitiphilus [Alethophilus], pro avita decertans [Col. 0113D] traditione de institutione ordinis Carthusiensis.«

195. »In hoc volumen non solum rationes et argumenta praefatorum auctorum, sed et eorum tractatus integros, de verbo ad verbum exscriptos, congessit, multis nihilominus additis ex ingenio suo exquisitis rationibus. Latet etiamnum hoc opus, nobis fere solis notum. Denique Joannes Columbi Soc. Jesu novissimus omnium athleta surrexit, qui recenti dissertatione, De Carthusianorum initiis edita anno 1668 nova validaque argumenta certissimasque auctoritates prioribus superjecit.« Ista Carthusianus anonymus, qui etsi, a Columbio nova validaque pro doctoris redivivi historia firmanda adducta fuisse [Col. 0114A] argumenta, non immerito asserat, talia tamen hae non fuere, ut ab omnibus assensum extorserint. Ac inprimis quidem Mabillonius in operibus suis loco non uno historiam illam, si non pro commento seu fabula, pro narratione equidem habet admodum incerta ac dubia. Nec ei magis favent, qui post Mabillonium scripsere. Historiae litterariae Franciae auctores, aliique eruditi, qui editis in lucem operibus suam de prodigioso illo eventu opinionem vel obiter duntaxat, vel ex instituto quodammodo declararunt. Licet autem Papebrochius in Conatu chronico-historico part. I, pag. 32, num. 17 scripserit, Columbium pro prodigiosa doctoris Parisiensis anastasi »testes habere ab anno 1391, 1383, 1313, imo 1298 et 1150; sic ut ultimus solum distet 49 [Col. 0114B] annos a morte sancti fundatoris, obita anno 1101,« hincque de eo, ut de ipsa dicta historia nihil dubitante, Janningus in sua pro Actis sanctorum Apologia, anno 1685 typis vulgata, amicae expostulationis num. 24 locutus fuisset, ipse tamen postea Papebrochius in suis ad exhibitionem errorum responsionibus, anno 1697 editis, articulo 15, § 20, ea scribit, quibus sese, etsi etiam, quae Janningus loco mox cit. dixerat, confirmet, omnis circa historiae illius veritatem scrupuli expertem non esse, indicare videtur.

196. Sic enim ibidem num. 291 scribit: »Haec duo testimonia« (e tabulis fundationis Carthusiae, anno 1084 signatis et e Grandimontensi, qui anno 1115 exaratus sit, codice a Polycarpo de la Riviere [Col. 0114C] allegata) »si subsisterent, nihil video, quid ultra requiri possit ad summam certitudinem; sed silentium Columbi, triginta annis post Launoyum scribentis eumque refutantis, neque duo ista producentis, suspectam mihi facit Polycarpi fidem, et Theophili, si eum transcripsit, credulitatem. Igitur, velim nolim, cogor Launoyum inspicere, et pag. 135 lego quod in allegata »charta ne unus quidem apex est de doctore vel canonico Parisiensi,« quod ipsum »ingenue professus est prior generalis requisitus.« Et pag. 137: »In Grandimontensi Chronico ad annum 115, quo pagina vacabat, diverso charactere recentique manu, in loco non suo, scriptum est, quod sequitur: Parisiis horribile spectaculum [Col. 0114D] contigit, etc., prout vidimus ipsi.« Haec ille. Unde causa habetur, cur testimonia istaec contempserit Columbus, Polycarpi malam fidem tacite agnoscens; et cur ego nihil de illo, nihil de Theophilo sciens, contentus fuerim tantisper iis, quibus utitur Columbus; donec tempus exigat ex professo tractare argumentum istud, et Launoyi ad testimonia reliqua responsiones examinare. Interim fortassis alii, quam Polycarpus, sinceriores multo plura atque antiquiora, ipsique rei gestae viciniora invenient, quam invenit Columbus, licet tota totius ordinis diligentia adjutus; ut Launoyi contradictio (sicut optamus) penitus dissolvatur, et ex omnium animis aboleatur dubitatio de veritate istius historiae.«

197. Hactenus Papebrochius, qui cum sese iis, [Col. 0115A] quibus damnati doctoris historiam Columbius probare nisus est, fuisse tantisper, donec res ex professo examinaretur, contentum, scribat, pluraque adhuc ac antiquiora, quam a Columbio fuerint inventa, testimonia, quo Launoyi contradictio penitus dissolvatur, et ex omnium animis dubitatio de istius historiae veritate aboleatur, alleganda speret, sese omni circa hanc scrupulo expertem non fuisse, satis indicare videtur. Nec scio, an propense adeo, ac nihilominus facit, in opinionem eorum, qui horrendum doctoris redivivi, damnatum sese proclamantis, spectaculum veris historiis accensent, fuisset iturus, si quae, cum haec scriberet, ad summam huic fidem conciliandam antiquiora, quam adducta a Columbio, testimonia fortassis invenienda putabat, [Col. 0115B] ad nostrum usque tempus inventum non iri praevidisset, contraque, ut modo factum, detegendum scivisset, quinque primorum Carthusiae priorum Chronicon, seu »tractatum De narratione historiae inchoationis et promotionis ordinis Carthusiensis,« quem Columbius ac post eum Papebrochius anno circiter 1150, seu annis fere duntaxat quinquaginta post »S. Brunonis« mortem scriptum existimavit, certo ante saeculum tertium decimum, aliquot annis jam inchoatum, scriptum non esse, uti quae num. 12 et seqq. in medium adduxi, sufficienter ostendunt. Verum qualecunque sit, quod de luctuosa doctoris damnati narratione Papebrochius tulit, judicium, id nos, quo minus libere in hujus veritatem inquiramus, impedire non debet. A scriptoribus itaque, [Col. 0115C] qui illam duobus saeculis proxime elapsis vel utcunque improbare, vel contra tutari sunt conati, ad scriptorum antiquiorum pro eadem testimonia progredior, adducamque non solum antiquiora, qualia Columbius, verum etiam, quae a saeculi quarti decimi ac sequentis scriptoribus data sunt, minus antiqua, idque tum quod infra usui subinde sint futura, tum maxime quod ita factum inveniam ab anonymo Annalium Carthusiensium libri quarti auctore, a quo ne hic deflectam, ratio potissimum num. 185 in fine data suadet.



§ XI. Scriptorum Carthusiensium saeculo XVI antiquiorum de doctoris Parisiensis qui damnationem suam e feretro publice aperuerit, anastasi testimonia referuntur, et quid de adjunctis, huic post adjectis, censendum.
[Col. 0115D]

Non omnes, qui horrendum doctoris Parisiensis, damnatum sese, e feretro vociferati, spectaculum in litteras misere, ordinis Carthusiensis scriptores iisdem illud adjunctis vestitum ob oculos posuere, hincque nec inter eos, a quibus hodieque creditur, in modo, quo factum sit, satis convenit. Alii enim ex his publice illud in Ecclesia aut saltem ingenti coram circumstante hominum multitudine, alii contra privatim in aula domus defuncti, solis hujus, e quibus Bruno, ejusque aliquot socii fuerint, amicis praesentibus, evenisse volunt. Alii iterum una eademque die, unoque item ac eodem recitationis officii tempore vociferationes infelicis doctoris tres diversas rediisse affirmant; alii contra singulis vociferationibus [Col. 0116A] singulos dies attribuunt. Et vero si memoratum spectaculum non publice coram ingenti populi multitudine, sed intra privatos domus defuncti parietes evenerit, nec tribus diebus diversis, sed una eademque doctoris infausti voces redierint, non erit sane, cur constans scriptorum omnium coaevorum de memorabili adeo historia silentium magnopere sit mirandum, sicque, ob quam haec difficillima creditu apparet, difficultas gravissima evanescet. Verum cum scriptores longe plures, horrendum illud doctoris damnati spectaculum publice in Ecclesia aut saltem coram ingenti hominum multitudine factum, scribant, quamnam ii fidem hac in re mereantur, seu an sat credibilis verosimilisque videri queat eorum narratio, primo inquiram, postea eorum, qui rem [Col. 0116B] intra privatos domus defuncti parietes evenisse, statuunt, opinionem discussurus. A scriptorum Carthusiensium antiquiorum, qui horrendum eventum coram ingenti hominum multitudine contigisse, memoriae prodidere, testimoniis recensendis, servato, quo lata sunt, ordine chronico, duco initium, aliorum infra, qui Carthusiensis ordinis non sunt, relaturus.

199. Etsi primorum quinque Carthusiae priorum Chronici seu tractatus De narratione historiae inchoationis et promotionis ordinis Carthusiensis auctor tam antiquus, ac Columbius (adi num. 12 et tres seqq.) in sua De Carthusianorum initiis dissertatione putarit, non sit, caeteris tamem omnibus, qui [Col. 0116C] doctoris ad tempus redivivi historiam litteris commendarunt, communi opinione, etsi id ob loco proxime cit. dicta infraque de Carthusiano Majorevensi dicenda omnino certum non sit, antiquior habetur. Ante reliqua itaque omnia suppeditatum ab eo hucque spectans testimonium integrum, quod id hic subinde ante oculos haberi debeat, ex antiquiori Sancti Vita, Commentario huic, ut jam monui, ante duas alias minus antiquas subdenda, huc transcribo. Sic habet: »Anno Dominicae Incarnationis 1082, vel circa illum, dum solemne studium floreret Parisiis praecipue in philosophia et theologia et jure canonico, sicut generaliter consuevit, tale prodigium ibi dicitur accidisse. Quidam enim doctor praecipuus, et vita, ut videbatur, fama atque doctrina et scientia [Col. 0116D] inter omnes doctores Parisienses excellenter honoratus et mirabiliter gratiosus, gravi et ultima infirmitate praeventus, non diu decumbens diem clausit extremum. Cumque tota die, qua defunctus est, more Parisiensi in aula, funere in feretro decumbente, fuissent continue decantata divina officia, in crastino mane, congregata ibidem universitate Parisiensi tam scholarium quam doctorum, ut tam honorabili viro solemnem et honorabilem praeberent funeralis officii sepulturam, cum reverendi viri feretrum, in quo funus jacebat, vellent elevare ad ecclesiam deferendum, subito, cunctis stupentibus, qui mortuus videbatur et erat, elevato capite, resedit in feretro, et, omnibus audientibus, alta et terribili voce clamabat: »Justo Dei judicio accusatus sum,« [Col. 0117A] et, hoc dicto, caput deposuit, et decubuit mortuus, sicut prius.

200. »Qua voce cuncti attoniti et territi deliberaverunt, ipso illo die nullo modo fore sepeliendum, sed usque in crastinum reservandum. Mane ergo sequenti, cum multitudo maxima convenisset, et dictum funus, sicut prius, vellent ad ecclesiam deportare, defunctus, sicut prius, elevato capite, dolorosa et terribili voce intonuit: »Justo Dei judicio judicatus sum.« Quam vocem multitudo, quae aderat, clare intelligens et audiens stupuit plus quam prius, et alterutrum conquirentes, quid sibi vellent innuere tam insoliti et inexperti defuncti clamores, adhuc determinaverunt, ipsum ad aliud crastinum usque nullatenus tumulandum. Tertio vero die cum [Col. 0117B] propter ista prodigia fere tota civitas convenisset, et funus, cunctis praeparatis, vellent ad tumulum deportare, defunctus, sicut prius, jam tertio altissimo et moestissimo clamore personuit: »Justo Dei judicio condemnatus sum.« Qua horribili sententia audita, quasi omnes immenso fuerunt timore et tremore percussi, certi facti de condemnatione tanti viti, qui inter alios et super alios videbatur honestate vitae, claritate famae, dignitatis excellentia et multiplici scientia ac sapientia praefulgere. Ea tempestate erat ibi magister Bruno, natione Theutonicus, de civitate Colonia non obscuris parentibus natus, ecclesiae Remensis canonicus et ibidem scholarum magister in thelogia, qui suprascriptis vocibus salubriter territus atque compunctus allocutus est [Col. 0117C] quosdam socios ibi praesentes infra scriptis vel similibus verbis: Eia charissimi, quid faciemus? Omnes simul,« etc. Annalium Carthusiensium libri quarti auctor anonymus idem huc jam transcriptum testimonium, prout id in codice Thuaneo, voces nonnullas a vocibus, quibus hic exprimitur, diversas, rei tamen substantiam non immutantes, usurpante, exstat, in opus suum intulit, cumque deinde dictum auctorem anonymum, e quo illud transcribit, magnae apud omnes, ut Commentarii hujus initio etiam monui, subsecutos ordinis Carthusiensis scriptores auctoritatis fuisse, observavit, nonnullos ex his etiam recenset.

201. Ac primum quidem eos inter locum Bosoni, [Col. 0117D] Carthusiae priori, concedit his verbis: »Inter hos,« qui scilicet primorum quinque Carthusiae priorum Chronici, aut, si mavis, Carthusiani anonymi, qui id composuit, auctoritatem magni fecerunt. »primus prodeat Boso prior Carthusiae, vir non vulgaris sanctitatis, quam etiam Deus miraculis manifestavit. Hic, ut jam diximus, in tractatu »De orgine et veritate perfectae religionis,« hactenus perperam Guilelmo de Hyporegia attributo, ut suo loco probabimus, integrum nostri anonymi Chronicon cum narratione ejusdem prodigii (anastaseos scilicet doctoris Parisiensis) retulit iisdem verbis, paucis tantum omissis vel mutatis, sed non essentialibus. et ut ipse ostenderet, quantam fidem apud omnes illius auctor obtinere mereretur, primum hortatur [Col. 0118A] suum lectorem, ut »Tractatum sequentem de narratione Historiae inchoationis et promotionis ordinis Carthusiensis non negligat ad aedificationem scribere, vel legere, vel audire.« Ita ille, tractatum »De origine et veritate perfectae religionis,« quem, ut supra docuit, Columbius noster Guilielmo de Elbura seu de Hyporegia ascribit, Bosoni apertissime attribuens. Hinc cum ex argumentis, quibus tractatus ille Bosoni attribuendus probaretur, aliquid forte pro tempore, quo quinque primorum Carthusiae priorum Chronicon scriptum sit, propius determinando colligendum sperarem, in haec data ad Carthusianum Parisiensem, num. 28 supra laudatum, epistola inquisivi, huicque, cum ea de re ad Carthusiam litteris recurrisset, fuit responsum, argumenta [Col. 0118B] quidem illa ignorari, sed nihil interesse, cum dictus tractatus, ut ut Guilielmo de Hyporegia attribueretur, Bosoni etiam, utpote sub cujus auspiciis hic illum equidem elaborarit quodammodo possit ascribi.

202. Ab hoc responso non multum abludit tractatus De S. Brunone, a Carthusianis hujatibus mecum communicati, auctor num. 22 hujus operis sui sic scribens: »Neque a Patrum (qui, quae ad ordinem suum Carthusiensem spectabant, non publicarant) tramite deflexisset Boso, nisi ad suum Institutum a quorumdam alterius ordinis religiosorum calumniis vindicandum hujus humilis ac sancti silentii leges tandiu servatas violare coactus fuisset [Col. 0118C] edito tractatu fusissimo, sive suo marte, ut equidem volunt, sive suo jussu, usus nempe calamo Guillelmi de Hyporegia, Carthusiensis Itali, viri docti, quem tribus circiter ante suum obitum annis ad majorem Carthusiam evocaverat. Hunc tractatum inscripsit »De origine et veritate perfectae religionis ad defendendum ordinem Carthusiensem.« Ita ille; verum quiscunque demum tractatus illius auctor sit, is equidem quinque primorum Carthusiae priorum Chronicon magni fecit, ac proin transcriptum ex hoc doctoris Parisiensis prodigium, utpote ad quod legendum aut scribendum lectorem etiam hortatus sit, calculo suo approbavit. Ad alios modo, qui id pariter fecerunt, sermonem converto. Columbius in sua De Carthusianorum initiis dissertatione [Col. 0118D] num. 56 sic scribit: »Carthusianus Majorevensis tractatum brevissimum scripsit cum hoc titulo: »Quomodo ordo Carthusiensis sumpsit exordium.« In eo sequentia verbatim continentur. Ventum est ad hoc, ut defuncti corpus poni deberet in sepulcro. Circumstantibus igitur clericis, qui defunctus erat, clamavit, dicens: »Justo Dei judicio accusatussum, etc.« Sequenti igitur die, etc. Iterum clamavit mortuus et ait: »Justo Dei judicio judicatus sum, etc.« Iterum clamavit: »Justo Dei judicio condemnatus sum, etc.« Erat autem tunc temporis quidam magister in theologia, nomine Bruno, magnae sanctitatis, etc. . . . Ipse tractatus ab auctore suo dicitur scriptus »Anno millesimo ducentesimo nonagesimo octavo.«

[Col. 0119A] 203. Quare cum, quanto ante annum 1313 temporis spatio primorum quinque Carthusiae priorum Chronicon concinnatum sit, definiri sat certo, ut supra docui, haud queat, hujus forsan auctor ante jam laudatum Carthusianum Majorevensem seu ante annum 1298, quo hic ipsemet, sese scripsisse, declarat, scriptioni manum non admoverit. Ut ut sit, hujus equidem testimonium binis aliis, quae ex primorum quinque Carthusiae priorum Chronico, et Bosone, seu, si mavis, Guilielmo de Hyporegia jam adduxi, idcirco postpone, quod horum equidem priori ex communi opinione sit recentius, itaque ab Annalium Carthusiensium libri quarti auctore factum inveniam. Hic porro, ubi Carthusiani Majorevensis testimonium e Columbio breviter memoravit, [Col. 0119B] ita subjungit: »Alter quoque anonymus Carthusianus, qui vivebat sub Elisario priore Carthusiae circa annum 1360, et Chronicon ejusdem scripsit, sive potius praefatum (de quinque scilicet primis Carthusiae prioribus) tractatum vel chronicon De exordio ordinis Carthusiensis continuavit et ampliavit, eamdem historiam iisdem verbis narravit, interjectis tamen aliquibus parenthesibus mutatisque hisce verbis, nempe aula et ecclesia. Nam ubi vetus auctor habet in aula, ille recens posuit in ecclesia; et ubi apud priorem fit mentio ecclesiae, apud posteriorem legitur sepulcrum, unde patet scriptores plerosque circumstantias historiarum saepissime accommodare ad usum temporis, quo scribunt. Hunc vero auctorem vidisse citatum illud Chronicon [Col. 0119C] de exordio ordinis Carthusiensis, colligimus ex his verbis sub initium praefationis: »Et licet primi quinque priores hic inferius descripti in pluribus Chronicis reperiantur, tamen successores eorum,« etc. Cum dicit, »in pluribus Chronicis,« videtur etiam innuere, se habuisse tractatum Bosonis, cui praefatum Chronicon inseritur, ut diximus.« Ab hoc scriptore diversus non videtur, quem anno circiter 1390 scripsisse, Columbius in sua De Carthusianorum initiis dissertatione num. 54 docet, Carthusiae priorum chronologus, aut, si res secus habeat, debet hic pro proxime hic illi adjuncto haberi inter scriptores Christianos, qui Parisiense doctoris redivivi prodigium memoriae prodidere.

[Col. 0119D] 204. Horum modo ex Carthusiano nostro anonymo seriem prosequor. »Henricus Kalkar, doctor quondam Parisiensis, prior Carthusiarum Coloniensis et Argentinensis, et per plures annos diversarum provinciarum visitator et commissarius, abdicatis omnibus officiis, cum se recepisset in solitudinem, inter plures, quos edidit, libros unum conscripsit »De ortu et progressu ordinis Carthusiensis,« cujus multa exemplaria asservantur in bibliothecis Coloniensis et Divionensis Carthusiarum, ac civitatis Basileensis et alibi. In hoc tractatu hujus damnati miserum exitium concisioribus comprehendit verbis, ut sequitur: »Sed ecce in tenebrosis, ex perfidia maxime, illis ecclesiae quassationibus . . . Dei misericordia nova lux per fidem ex exorta Parisiensibus, [Col. 0120A] apud quos pro tunc concursus fuit studentium omnium, quae sub Christianissimo sunt, nationum; de illo scilicet quatriduano mortuo, qui, factis pro se una die funeralibus secunda die sepeliendus ad justum se Dei judicium vocatum, tertia judicatum, quarta clamavit damnatum, prout hoc apud Carthusienses communiter reperitur scriptum. Hoc enim terribile factum et prodigiosum resurrectionem mortuorum, et futurum judicium audientibus tunc et videntibus, quorum post hoc de hoc in omnem terram exivit sonus eorum, fidelissime docuit exspectandum; suo horrore timorem incutiens et terrorem omni homini poenitentiam agendam statumque et vitam emendandum.« Et post pauca: »Vir enim venerabilis [Col. 0120B] Bruno nomine, tunc praesens, animadvertens clamores illos Parisienses non illi damnato ad salutem fuisse, sed sibi et aliis coaudientibus datos pro mutatione status et vitae,« etc. Haec Kalkar, qui cum obierit octogenario major, hanc historiam jam didicerat, aut discere potuerat ante annum 1340, neque ut recens ab otiosis hominibus inventam, cum dicat, eam se enarrasse, prout hoc apud Carthusienses communiter reperitur scriptum, id est, apud Carthusienses, sive in Carthusiensium per Galliam, Germaniam, Hispaniam, Angliam et alias regiones domibus. Neque solum apud Carthusienses, sed et apud exteros quosque, quandoquidem inferius ostendemus, hanc historiam jam ab aliquot auctoribus Anglis scriptam fuisse ante annum 1370.

[Col. 0120C] 205. »Hermannus Steenkenius sive a Petra, patria Scutdorpaeus, Henrici Kalkaris coaevus, professus Carthusiae Diestensis circa annum 1390, et deinde domus Trevirensis, prout haec ferebant tempora, per multos annos vicarius monialium Brugensium, apud quas non sine sanctitatis opinione obiit anno 1428 in tractatu Super Oratione Dominica, quem Joannes de Westphalia typographus anno 1484 praelo excudit, de tanto spectaculo dat testimonium in haec verba: »Similiter fuit de illo misero magistro regente Parisiis in theologia, de quo legitur in Chronicis Carthusiae: »Qui cum esset magnae scientiae, ac bonae et sanctae vitae putaretur, obiit circa annum 1082, ad cujus exsequias cum pene [Col. 0120D] universitas magistrorum et scholarum convenisset, et sepeliri deberet, clara voce, cunctis audientibus, dixit: »Justo Dei judicio accusatus sum.« Sequenti die multo pluribus congregatis dixit: »Justo Dei judicio judicatus sum.« Quapropter reservatus usque ad alium diem, cum tota civitas convenisset, dixit coram omnibus: »Justo Dei judicio condemnatus sum.« Ecce »qualiter ille falso et solum apparenter lucens expulsus fuit de luce sua ad veras tenebras.« Idem tractatus editus est Rothomagi anno 1512 per Richardum Goupil; sed perperam auctor appellatur Arnoldus, quem ex chartis capitularibus ordinis constat appellatum fuisse Hermannum.

206. »Aymarus Savelli professus majoris Carthusiae, [Col. 0121A] cujus procuratorem egit per annos viginti et amplius, ab anno videlicet 1438 ad mortem usque, quam obiit anno 1459, toto hoc tempore plures libros, quos Recognitionum vocant, scripsit vel scribi curavit. Inter quos unus adhuc exstat scriptus anno 1455, in quo haec nostra historia iisdem prorsus verbis, quibus habetur in veteri nostro auctore anonymo, exprimitur cum tali inscriptione ad frontem: »Quomodo ordo Carthusiensis habuit originem.« Statimque post enarratam historiam sequuntur litterae fundationis Carthusiae anni 1084. Unde putamus, natum errorem D. Polycarpi de la Riviere, inter auctores, qui hujusmodi prodigii meminerunt, easdem litteras recensentis, contra quem propterea, velut malae in scribendo fidei hominem, [Col. 0121B] Launoius paulo acrius invehi visus est.

207. »Dionysius Richelius, vulgo dictus Doctor extaticus, qui inter nos floruit ab anno circiter 1423, ad annum 1471, quo e vivis discessit, in tractatu, »De praeconio sive laude Carthusiensis ordinis,« inter sua opuscula saepius edito de causa nostrae institutionis articulo primo haec habet: »Agnitum plane atque famosum est miraculum illud resuscitati Parisiis mortui, in theologia magistri, facie tenus virtuosi, grandique morum venustate forinsecus decorati, qui altera obitus sui die ac prima sui resurrectione erigens se in feretro terribili protulit apparatu: »Justo Dei judicio accusatus sum.« Porro sequenti die terribilius ait: »Justo Dei judicio judicatus sum.« Tertia autem die terribilissima [Col. 0121C] voce deprompsit: »Justo Dei judicio aeternaliter sum damnatus.« Cujus occasione prodigii ordo coepit Carthusiensis. Vir quippe altae considerationis magister Bruno,« etc. Cum dicit Dionysius: »Agnitum plane,« addensque »atque famosum,« clarius sole indicat, nullum omnino fuisse dubium tunc temporis, quo vixit, nempe anno 1423 de dicto spectaculo, sed potius certissimum ac verissimum fuisse, cum illud ubique divulgatum esset; haec enim vocabula »agnitum plane« et »famosum« significant. Quae etiam congruunt his, quae Henricus Kalkar, quem diximus supra jam claruisse anno 1340, dixerat, nempe hoc communiter reperiri scriptum apud Carthusienses.

[Col. 0121D] 208. »Bernardus de Egra, professus destructae domus Lignicensis in Silesia, vir in divinis Scripturis studiosus et eruditus, ait Trithemius, dialogum composuit anno 1481 »De laudibus et miraculis beatae Mariae Virginis,« impressum Lipsiae anno 1493 statim post mortem auctoris; in quo originem ordinis Carthusiensis enarrat fere, prout legitur in Chronico Carthusiae, quod ab altero anonymo, sub Elizario florente, conscriptum diximus. Henricus Arnoldi de Alveldia, qui, per quinque annos notarii munere in Basileensi concilio perfunctus, nomen ordini dedit in Carthusia ejusdem urbis circa anno 1436, vixitque cum omni laude usque ad annum 1487, postquam regimen ejusdem domus annis triginta et amplius cum utriusque status maximo [Col. 0122A] protectu tenuisset; hic inter caetera suae pietatis et doctrinae monumenta, de quibus Petreius, reliquit etiam Vitam sancti Brunonis, quam quidem non vidimus, sed eam asservari in bibliotheca urbis Basileensis, et in ea fieri mentionem damnati hominis, testatur reverendus Pater Mabilonius in suo Itinere Germanico his verbis:

209. »In minori Basilea, quae majori jungitur ponte Rheni sublicio, ante motus Helveticos insignis Carthusia exstabat, ex qua multi codices in publicam illam, quam superius descripsimus, bibliothecam transpositi sunt. Duos tantum notare juvat, unum, qui Guigonis statuta continet, alterum, qui Vitam sancti Brunonis, incipientem his verbis: »Quod sapiens, exhortationis gratia dicit.« [Col. 0122B] »In fine haec leguntur: Frater Ludovicus Moser, monachus professus hujus vallis B. Margaretae Basileae, ordinis Carthusiensis, hunc transumpsit ex chalcographo Patris Henrici de Alveldia, ejusdem domus quondam prioris, anno 1486, 18 die Aprilis, anno praefati Patris Henrici in ordine Carthusiensium L. Haec idcirco notare visum est, quod in eo libello agatur de funere famoso illius doctoris Parisiensis.« Haec Mabilonius. Petrus Dorlandus, Henrici Arnoldi suppar, monachus integerrimae vitae, professus et olim vicarius Carthusiae Diestensis, in qua et piissime defunctus est anno 1507, inter multas, quas posteris reliquit, elucubrationes, Chronicon Carthusiense, septem distinctum libris, scripsit; quem noster Petreius notis illustratum [Col. 0122C] vulgavit anno 1608. In eo hujus historiae substantiam, mutato quidem stylo, retulit, sed nulla addita circumstantia, quae differat ab iis, quae reperiuntur in Chronico anonymi scribentis circa annum 1360, de quo supra. Nec etiam facit mentionem lectionis quartae Vigiliarum pro mortuis, ut incaute, vel, labente memoria, credidit Launoyus.«

210. Atque hi ordinis Carthusiensis scriptores sunt saeculo sexto decimo antiquiores, a quibus prodigiosam doctoris Parisiensis anastasim memoriae proditam invenio; hisce autem Dorlandus, ut ut saeculo sexto decimo jam currente vita functus, idcirco recte etiam annumeratur, quod saeculo anteriori [Col. 0122D] praecipue floruerit, eaque, quae de Brunone habet, litteris tunc verosimillime consignarit. Porro fuerunt etiam, qui prodigiosae doctoris Parisiensis anastasis historiam adjunctis, quae apud scriptores antiquiores jam recensitos non sunt, auxerunt, hosque deinde sacri ordinis Carthusiensis scriptores duo, Puteanus videlicet et Blömenvenna, qui sancti patriarchae sui Vitam saeculi sexti decimi initio ex instituto descripserunt, sunt secuti. An recte, ex dicendis patescet, Blömenvennae verba, quo ex hisce, facta cum anonymi antiquioris num. 199 et seq. jam datis collatione, quaenam illa adjuncta sint, pateat, modo huc transcribo. Sic habent. »Factum est, dum optimis his studiis vir venerabilis Bruno insudaret temporibus S. Gregorii VII Romani pontificis [Col. 0123A] et Henrici IV imperatoris circa annum salutis nostrae octogesimum secundum supra millesimum, cum in Parisiensi civitate solemne floreret studium, aeque scholarium multitudine atque copiosa caterva doctorum solemnium abundans, ut tale in ea horrendum memorandumque saeculis cunctis eveniret spectaculum. Quidam enim solemnis doctor inter caeteros doctores praecipuus, scientia et moribus excellenter ornatus, ac prae caeteris honoratus, gravi quadam infirmitate praeventus, lecto decumbens vitae suae diem clausit extremum. Cui cum solemnes de more pararentur exsequiae, ad eum honorandum convenit magistrorum, studentium et aliorum civium multitudo copiosa; quibus comitantibus et funus prosequentibus, defuncti corpus ad ecclesiam, [Col. 0123B] in qua sepulturae tradendum erat, delatum est, cumque ab invitatis ecclesiasticis, qui tum aderant, defunctorum solitum decantaretur officium, ventumque esset ad eam lectionem, quae incipit. »Responde mihi,« surrexit, qui erat mortuus, et, elevato paululum capite, resedit in feretro, cunctisque videntibus et audientibus ac prae novitate rei stupentibus, alta et horrenda voce clamare coepit: »Justo Dei judicio accusatus sum.«

211. »Quo dicto, iterum decubuit; hii vero qui haec audierant et viderant, non modicum, nec immerito, territi, decreverunt, consulte quidem et provide, sepulturam ejus in crastinum differendam, rei exitum praestolaturi. Die itaque sequenti, cum [Col. 0123C] tantum spectaculum jam fuisset in tota civitate vulgatum, ad dictam ecclesiam convenit maxima et quasi innumerabilis utriusque sexus populi multitudo, ubi reinceptis et inde continuatis exsequiis, dum ventum est ad praefatae lectionis initium, idem defunctus, capite elevato, ut prius, clamare coepit ac dicere: »Justo Dei judicio judicatus sum,« et, his dictis, intra feretrum iterum se recepit. Verum crevit admiratio non parva inter astantes, rem terribilem, supra quam credi potest, stupentes. Quia tamen ex his nondum facti fuerant de ejus reprobatione certi, cum verba illa, »accusatus sum,« et »judicatus sum,« possent etiam in bonam partem accipi, quasi ipse primo injuste fuisset ante tribuna. Christi ab eo qui perdere cuncta festinat, indebite [Col. 0123D] accusatus, et inde justo Dei judicio ab ejus calumniosa accusatione liberatus, cunctis placuit, et in sequentem tertium diem ejus sepulturam differri. Tertia itaque die factus est concursus nimius virorum et mulierum, ita ut pene tota civitas ad tam admirandum Dei judicium praestolandum conflueret. Et ecce, cum priori more exsequiae continuarentur et fierent, surrexit tertio idem defunctus et ingenti mugitu ac desperabili voce, cunctis mortalibus metuenda, dixit: »Justo Dei judicio condemnatus sum.« Hoc dicto, caput reposuit sempiterno absorptus interitu. Quae vox tam stupenda et horrenda et a saeculo inaudita omnes, qui astabant, pene exanimes reddidit; qui tamen omnes eum, tanquam a Domino reprobatum, ejusque justo judicio, [Col. 0124A] ut ipsemet testatus est, condemnatum, omni Ecclesiae suffragio, nec non et ecclesiastica sepultura indignum judicantes, in sterquilinio sepeliri fecerunt.

212. »Verum cum in Parisiensi et caeteris vicinis ecclesiis quarta lectio in Agenda defunctorum incipiat sic: Quantas habeo iniquitates et peccata! etc., omissis prioribus dictionibus, scilicet: »Responde mihi«, fertur a nonnullis, quod illae dictiones fuerint ex tunc a lectione illa delectae ob perpetuam et indelebilem pavendi judicii memoriam.« Narrationem hanc Puteanus in edenda Sancti Vita num. 4, et binis seqq. etiam exhibet et quidem iisdem prorsus verbis; quod mirum non esse, ex iis, quae de Sancti Vita, a Blömenvenna contexta, § I, disserui, pronum est [Col. 0124B] intelligere. Confer nunc haec recitata Blömenvennae, ac proin ex dictis etiam Puteani, verba cum verbis, ex quinque primorum Carthusiae priorum Chronico num. 199 et seq. huc transcriptis, videbisque, in hoc doctoris Parisiensis historiam non iisdem, quibus apud Puteanum et Blömenvennam, adjunctis vestiri. Ac in primis quidem trinam doctoris anastasim vociferationemque Chronici dicti auctor in defuncti aula, Puteanus contra et Blömenvenna in ecclesia factam scribunt; verum isthaec duorum horum scriptorum a Chronico discrepantia, utpote apud antiquiores etiam (adi Carthusiani anonymi verba, num. 203 huc transcripta (scriptores occurrens, infraque adhuc memoranda nos hic morari non debet. Sed ad duas alias sequentes animum [Col. 0124C] adverte. Trinam e feretro vociferationem tunc, cum ad lectionem, cujus initium: »Responde mihi,« in recitando defunctorum officio ventum fuisset, a doctore tantisper redivivo fuisse emissam, hujusque etiam corpus in sterquilinio fuisse humatum, Puteanus et Blömenvenna (adi hujus verba proxime recitata) tradunt; horum autem duorum adjunctorum quae horribilem doctoris Parisiensis historiam comitata sint, nullam piane primorum quinque Carthusiae priorum Chronicon (adi hujus verba num. 199 et seq. data) mentionem facit.

213. Quare, cum eorumdem scriptores antiqui alii, sive Carthusiani jam adducti, sive aliud quodcunque Vitae institutum professi, qui infra memorabuntur, [Col. 0124D] pariter non meminerint, e doctoris Parisiensis historia, ut ut etiam admissa ut vera, esse illa expungenda, existimo. Verum unde tandem bina illa adjuncta, quae apud antiquos ex dictis nuspiam reperiuntur, Blömenvenna, seu potius, ex quo hic illa deprompsit, Puteanus hausit? Annalium Carthusiensium libri quarti hactenus non vulgati auctor anonymus operis sui num. 85 opportune ad institutum praesens sic scribit: »Bertholdus Remboldus typis Lutetiae anno 1508 tradidit Vitam S. Brunonis, quam illius in divi Pauli epistolas commentariis praefixit. Hujus Vitae auctor anonymus historiam damnati fuse descripsit: Sed primus omnium evulgavit, hominem illum ad verba ista: »Responde mihi« voces suae damnationis emisisse. [Col. 0125A] Quod tamen non plane asserit, sed tantum dubitando addita hac parenthesi, »si qua narratis fides adhibenda sit.« Noster vero Sutor, qui eodem tempore vivebat, et paulo post suum De Carthusiana vita tractatum edidit, eorumdem verborum meminit quidem, »sed, inquit, quemadmodum scriptores nonnulli meminerunt, caeteris hoc tacentibus.« Certe omnes, quotquot superius auctores prodidimus, id tacuerunt. Qui vero fuerint, apud quos Sutor hujus adjuncti mentionem legerit, non habet. Inter eos tamen censemus fuisse praefatum Vitae sancti Brunonis auctorem anonymum.« Alterum itaque e binis supra dictis adjunctis primo memoratum invenitur a duobus saeculi sexti decimi scriptoribus, quorum alter cum non asseverando, sed dubitando [Col. 0125B] duntaxat loquatur, satis indicat, auctores apud quos hoc adjunctum legisset, magnae nec antiquitatis, nec auctoritatis fuisse; alter vero, cum auctores, apud quos illud invenisset, non nominet, facere non potest, ut hosce supra recensitis, qui ejusdem adjuncti non meminerunt, multo recentiores non fuisse putemus.

214. Jam vero, cum id ita sit, manet, praefatum adjunctum apud scriptores antiquiores, qui ferale doctoris Parisiensis spectaculum vel omnium primi, vel etiam proxime post hosce in litteras misere, non inveniri. Nec est, cur hic opponas Theodoricum, abbatem Trudonopolitanum, qui, quemadmodum nonnulli aiunt, in libro, »De sacra temporum ratione« inscripto, ita memorat: »Abhinc dierum [Col. 0125C] nostrorum annis septem, Gregorio septimo primam cathedram occupante, cum essem Parisiis studiorum causa, rem vidi prodigiosam ac omni memoria dignam, nec solus miratus sum, Deum laudans. Mortuus est clericus, nomine Raimundus Milleban, tribus diebus alternis eadem officii hora, qua dicebatur lectio, quae sic incipit, »Responde mihi,« surrexit e feretro, et voce horribili clamavit: »Justo Dei judicio accusatus sum,« secundo: »Judicatus,« tertio: »Condemnatus;« quo dicto, cessavit omnis clerus orare, et ab ecclesia protinus cadaver ejectum est, et asinina sepultura donatum;« hoc enim tam luculentum pro prodigiosa doctoris Parisiensis anastasi testimonium, quod hanc, si Theodorici, oculati, [Col. 0125D] ut verba recitata innuunt, rei gestae testis, vere esset, extra omnem controversiam poneret, verosimillime, ne dicam indubie, commentitium est, uti infra ostendam. Quod modo ad assertam a Puteano et Blömenvenna infausti doctoris in sterquilinio sepulturam pertinet, non dubito quidem, quin hanc illi ex auctoribus, aetatem suam praegressis, hauserint; verum posce vel e primos, vel etiam e primis proxime secutis, qui Parisiense doctoris redivivi spectaculum litteris commendarint, fuisse, nulla omnino ratio suadet, Atque ita ex omnibus jam dictis liquet, e duobus hic jam memoratis prodigiosae doctoris anastaseos adjunctis, utcunque habeantur pro falsis, explodi hanc velut commentum seu fabulam merito a Launoio non potuisse, cum ut [Col. 0126A] historia quaelibet vera pronuntietur aut falsa, adjunctorum duntaxat, quibus a primaevis ac omnium antiquioribus, non autem etiam eorum, quibus a post secutis scriptoribus pro arbitrio fuit vestita, ratio sit habenda.



§ XII. Testimonia scriptorum, saeculo decimo sexto anteriorum, qui Carthusiensis ordinis non fuerunt, producuntur.

Inter auctores qui ordinis Carthusiensis non fuere, atque ante saeculum sextum decimum Parisiensi doctoris redivivi prodigio testimonium praebuere, Caesario Eisterbacensi, qui saeculo duodecimo senescente et sequentis initio floruit, primum locum concedit Annalium Carthusiensium libri quarti auctor anonymus. Verum cum ea duntaxat testimonia, [Col. 0126B] quae pro prodigiosa doctoris Parisiensis anastasi, secutoque hinc, ut ejus biographi aliique scriptores antiquiores vel supra jam laudati vel infra mox laudandi memoriae produnt, Sancti nostri in eremum secessu extra omnem controversiam militant, in medium hic producere sit fixum, reperianturque, qui Caesario de Parisiensi doctoris redivivi prodigio sermonem non esse velint, scriptoris hujus testimonium, de quo tamen quid censendum sit separato § infra discutiam, hic modo non recensebo, uti nec supra memoratum, quod, etsi Theodorico, abbati Trudonopolitano, a nonnullis tribuatur, supposititium tamen, ut jam innui, commentitiumque verosimillime esse, infra dicenda aperient. Praetereo hic [Col. 0126C] etiam, quod ad Annalium Carthusiensium libri 4 auctore anonymo profertur, testimonium, a libri infra memorandi, qui »De quatuor Paradisi fluminibus« inscribitur, auctore suppeditatum. Etenim secundum hoc prodigiosa doctoris Parisiensis anastasis non in Ecclesia aut publice coram innumera populi multitudine, sed privatim in defuncti aedibus coram paucis solisque hujus amicis evenit; hic autem ea duntaxat, quae horrendum illud prodigium publice factum perhibent, testimonia recenseri praesens institutum exigit. En modo, quae huc spectant, ex Annalium Carthusiensium libro quarto hactenus non vulgato, saepissimeque jam laudato descripta, una cum observationibus, quas iisdem libri illius auctor anonymus admiscuit.

[Col. 0126D] 216. »Exstat etiamnum, iuquit hic, apud Montem-Dei crassum volumen, optima membrana conscriptum, continens Vitas sanctorum, quod secum attulit ad Montem-Dei Joannes monachus abbatiae sancti Arnulphi Metensis, qui circa annum 1324 habitum Carthusiensem induit. Sic inscribitur codex: »Vita aurea super Legendas plurimorum sanctorum cum quibusdam additionibus valde utilibus.« Et ad calcem litteris rubeis haec de tempore scripti codicis leguntur: »Frater Joannes monachus Sancti Arnulphi Metensis, filius Bertrandi dicti Trancon, cognominatus de Sancta Cruce, fecit fieri et scribi istum librum, et fuit finitus anno Domini 1322 in vigilia sancti Vincentii levitae et martyris. Finito libro, sit laus et gloria Christo. Amen.« In hoc [Col. 0127A] igitur volumine historia damnati nominis sic describitur cum sequenti titulo, »Hic incipit, qualiter ordo Carthusiensis fuit institutus. Sicut patres nostri narraverunt nobis, fuit quidam magnus clericus, regens actu Parisiis in theologia, magni nominis atque famae non mediocris, qui ad ultimum vitae suae perductus est, cujus amissione, utpote tanti viri, tanti magistri, cum alii clerici universi praesentes non modicum contristati ad ejus exsequias, prout moris est Parisiis, convenerunt; omnibusque, quae ad exsequias pertinebant, honorifice et rite paratis, ventum est ad hoc, ut defuncti corpus deberet poni in sepulcro, circumstantibusque clericis, qui defunctus erat, clamavit dicens: »Justo Dei judicio accusatus sum.«

[Col. 0127B] 217. »Quod audientes dicti magistri et clerici, et non immerito stupefacti, inito consilio, retulerunt corpus ad ecclesiam, in crastinum reservantes. Sequentique die exsequiis iterum celebratis, cum vellent ponere corpus in tumulo, iterum clamavit mortuus et ait: »Justo Dei judicio judicatus sum.« Tunc magis ac magis admirati dicti clerici, et conquirentes inter se quid agere deberent, dixerunt quidam, quod judicium poterat sonare in bono et in malo. Unde fuit commune consilium, ut et usque in sequentem diem, qui defunctus fuerat, intumulatus servaretur; quod et factum est. Divulgatoque praedictorum rumore, sequenti die convenit pene universa civitas. Et cum ponerent defunctum in sepultura praeparata, iterum [Col. 0127C] clamavit: »Justo Dei judicio condemnatus sum.« Dicti autem magistri audito hoc verbo et tractatu habito diligenti, dixerunt, eum esse damnatum. Erat autem tunc temporis quidam canonicus Remensis, magister in theologia, nomine Bruno, magnae sanctitatis et profundi sensus, qui, attente rem auditam considerans, vocavit quosdam de scholaribus suis secreto et ait illis: »Ecce, videtis, . . . . quid agere debeamus. Si homo tantae scientiae, tantae vitae, tantae famae, dicit se accusatum, judicatum, condemnatum, quid nos sperare debemus, miseri peccatores?« Cumque dicerent ei: »Magister, in omnibus parati sumus tuo acquiescere consilio;« ait: »Consulo, ut mundum, et quae [Col. 0127D] sunt mundi, fugiamus, et habitemus in solitudine secundum illud: »Ecce, elongavi fugiens, et mansi in solitudine (Psal. LIV, 8).« Et incipiamus ordinem nobis poenitentiae et securitatis.«

218. »Et addidit: »Est nobis quidam sanctus episcopus in partibus Burgundiae in civitate Gratianopoli, in cujus episcopatu sunt loca deserta, et pene inaccessibilia. Eamus ad eum, et ejus consilio omnia faciamus.« Venerunt igitur septem unanimes et unius voluntatis. Cumque intrarent praedictam civitatem, accidit, ut sanctus vir dictus episcopus obdormiret in camera sua. Viditque in somnis, et, ecce, septem stellae cadebant ante pedes ejus et postea ascendebant per diversos montes et multa deserta usque ad quemdam locum [Col. 0128A] horridum valde, et ab hominibus remotum: steterunt autem ibi. Evigilante autem dicto episcopo, et de visione septem stellarum cogitante, adest magister Bruno cum sociis suis. Cadentibus autem dictis septem ante pedes viri sancti, conferebat in corde suo de septem stellis, nam ipsi septem erant. Levavit autem eos benigne ad osculum. Et, inquisita et diligenter intellecta qua causa venissent, dixit eis: »Scio locum vestrum, a Deo vobis paratum,« et duxit eos non sine grandi labore ad locum, ubi steterant septem stellae, et ait: »Ecce locus vester.« Ibi igitur, ipso sancto viro juvante, coeperunt aedificare primam domum ordinis Carthusiensis, quae domus Carthusiae nuncupatur.«

[Col. 0128B] 219. »Haec ibi, quae non discrepant a caeteris, sed notandum, quod sanctus Bruno dicitur secreto socios suos allocutus. Verisimile est etiam, hujus codicis auctorem vidisse Chronicon, a nostro anonymo« (adi verba num. 199 et seq. ex hoc transcripta, et num. 12 et binos seqq.) »editum circa annum 1220. Ante quinquaginta annos asservabatur in Carthusia Monsterolensi ms. codex ecclesiae Longiprati Ambianensis dioecesis, in quo tunc historiam praefatam legit quidam monachus Montis-Dei. In hoc etiam codice plurima metra Gallica una cum epistola seu tractatu De vita solitaria ad fratres de Monte Dei nomine Guillelmi continebantur. Hic autem codex datus fuit Carthusiae Monsterolensi circa annum [Col. 0128C] 1330, ut in eo legitur, »Par Messires Roberts Bataille Canoene de Longpre en Santers as Chartreux de Monstrevel.« Ex his liquet, hanc historiam sub initium saeculi quarti decimi fuisse notissimam, ac proin ejus originem antiquissimam fuisse; nec enim verisimile est, eam eodem tempore tot in locis unanimi consensu fuisse excogitatam.« Hisce observatis, Carthusianus anonymus testimoniis jam adductis infraque adhuc adducendis picturas ac tabellas antiquas interserit, quae cum ferale doctoris, damnatum se vociferati, spectaculum exhibeant, testimoniorumque loco hinc esse quodammodo queant, verba etiam, quibus id facit, proxime jam recitatis adjungo.

220. Sic habent: »Innocentius hujus nominis VI, [Col. 0128D] summus pontifex, in refectorio Carthusiae Villae-Novae, quam fundavit anno 1356, jussit depingi ortum et progressum ordinis Carthusiensis, incipiendo a sancti Brunonis et sociorum ejus conversione, ibique etiamnum inter alias tabellas una cernitur, exprimens illud expavescendum damnati hominis spectaculum. Etsi picturas et colores in hac historia contempserit et irriserit Launoius, non possumus praefatis tabellis non attexere precatorium librum, quo usus est Joannes, dux Bituricensis, Joannis regis Franciae filius, natus anno 1340, et mortuus anno 1416. Hunc librum modo in Carthusia constituti prae manibus habemus, politis venustisque litteris. deauratis intersertis characteribus, exaratum, ac pluribus exquisito oleari subactus opere depictis [Col. 0129A] imaginibus sparsim ornatum, inter quas octo visuntur, totam conversionis sancti Brunonis historiam exprimentes, ex quibus tres elegantissime triplicem damnati hominis anastasim repraesentant cum subscriptione triplicis vocis, accusationis scilicet, judicationis et damnationis. Quidam, qui librum non vidit, ut ejus picturae testimonium antiquius luculentiusque redderet, scripsit, praefatum ducem non fuisse auctorem depingendi has imagines, quas ideo diu ante pictas credidit. Sed ingenue fatemur, eas non fuisse antiquiores aetate ejusdem principis, ut ex primo hujusce libri folio apparet, ubi sic scriptum legimus: »Ces heures fit fair tres-excellent et puissant prince Jehan, fils de roy de France, duc de Berry et d'Auvergne, conte de Poitou, d'Estampes, de Bouloingne et d'Auvergne,« id [Col. 0129B] est, »Hae horae precatoriae compactae sunt jussu excellentissimi ac potentissimi principis Joannis, filii regis Franciae, ducis Biturigum et Arverniae, ac comitis Pictonum, Stamparum, Boloniae et Arverniae.« Deinde nomen scriptoris sive pictoris subscribitur sic, »Flamel.« Cujus opus omnes, qui vident, mirantur, adeo ut locum mereatur habere inter egregios hujus temporis pictores.«

221. Redit modo ad scriptorum, qui ordinis sui non sunt, testimonia Carthusianus anonymus, itaque haec recensere pergit: »Ranulphus Lygden, monachus in Occidentali Anglorum parte oriundus, qui vivebat anno 1363, inter plura, quae scripsit, Polychronicon edidit, libros septem complectens, [Col. 0129C] in quorum ultimo, capite 4 de sancto Brunone et causa conversionis ejus sic loquitur: Bruno, Colonia Agrippina oriundus, litterarum gratia Lutetiam, studiorum nomine tunc celeberrimam, se contulit. Ibi canonicus factus inter professores locum tenuit. Praeceptoris autem sui, cui defuncto jam exsequiae parabantur, voce, quia, capite e feretro exerto, se damnatum querebatur, motus, in eremum quamdam, sex aliis eum comitantibus, egressus, vitam egit duram. A loco quem incolebant, Carthusianorum ordini nomen inditum est, post annum sextum per Urbanum discipulum suum, qui jam Romanae praeerat Ecclesiae, revocatus suam ei in Ecclesiae negotiis praestitit aliquandiu operam. Verum sacrae curiae [Col. 0129D] laborum pertaesus, ad locum pristinum, rejecto simul Risensi [Rhegiensi] archiepiscopatu, quem accipere jubebatur, rediit.« Errat hic auctor, cum dicit, sanctum Brunonem canonicum Lutetiae factum et post praestitam Urbano papae operam ad locum pristinum, quo videtur intelligere Carthusiam, rediisse. Sed hujusmodi lapsus leves sunt, nec possunt ei fidem detrahere circa ea, quae de damnati historia narrat. Haec vero satis conveniunt cum narratione codicis Metensis, in quo (infra pluries memorando) infelix ille homo dicitur magister sive praeceptor trium illorum, qui circa illius cadaver in orationibus pernoctaverant. Hujus auctoris verba non carpsit Launoius, quia non novit eum. Haec [Col. 0130A] autem habuimus ante XX annos a Carthusia Villae-Franchae nostrae provinciae Aquitaniae. Utrum vero ex manuscripto codice, aut ex impresso auctoris tractatu, excerpta fuerint, fatemur, nos ignorare.«

222. »Per id temporis (saeculo nempe XIV) vivebat Joan. Iperius, Benedictinus abbatiae S. Bertini Audomaropolitanae dioecesis, qui in Chronico ejusdem monasterii agens de fundatione ordinis Carthusiensis, nostrae historiae meminit. Hujus Chronici (exstat modo apud Marteneum tom. III Anecdotorum insertum) nondum (cum scilicet haec scribebantur) typis excusi ipsissima verba, prout a R. Patre Mabillonio nobis officiose transmissa sunt, hic subjicimus. »In studio Parisiensi quidam doctor in theologia valde solemnis obiit, ad cujus exsequias multitudo magistrorum et scholarium convenit. [Col. 0130B] Et dum corpus defuncti in sepulchro poni deberet, clamavit dicens: »Justo Dei judicio accusatus sum.« Stupentes magistri illud ad ecclesiam retulerunt. In crastino missa cum exsequiis iterum celebratis, dum tumulari deberet, iterum clamavit: »Justo Dei judicio judicatus sum.« Altero vero crastino, missis et exsequiis celebratis, dum in sepulchro poneretur, iterum clamavit: »Justo Dei judicio condemnatus sum.« Sic credentes, eum vere esse damnatum recesserunt. Erat inter caeteros quidam doctor solemnis, nomine Bruno, canonicus Remensis. Hoc eventu pavefactus quibusdam de scholaribus suis ait: »Quid faciemus, cum homo tantae scientiae dicat, se accusatum, judicatum atque [Col. 0130C] damnatum?« Quibus suo consilio stare spondentibus ait: »Mundum fugientes in solitudine incipiamus ordinem poenitentiae.« In hoc proposito, magister Bruno cum sex sociis concordis venit ad Gratianopolim civitatem inter montana Bourgondiae.«

223. »In illa die vir sanctus illius civitatis episcopus vidit in somnis septem stellas cadentes ante pedes ejus dehinc ascendentes et [an ad?] deserta usque, ad quemdam locum horrendum, ab hominibus remotum, et ibi steterunt. Statim eodem mane adest magister Bruno cum sociis, cadentes ante pedes episcopi. Conferens vero episcopus in corde suo de septem stellis, nam et ipsi septem erant, benigne levavit eos ad osculum, et scita [Col. 0130D] causa, pro qua venerant, duxit eos ad locum ubi steterant septem stellae, dicens: »Ecce locus vobis a Deo paratus.« Ibidem igitur, sancto episcopo juvante, coeperunt aedificare primam domum ordinis, quae Carthusia nuncupatur.« Haec ille, visionem sancti Hugonis paulo secus referens, quam legitur in ejus Vita, a nostro Guigone edita. Nec hunc auctorem novit Launoius. Obiit Iperius anno 1383. Sequitur Joannis Gersonis, celeberrimi illustrissimae Parisiensis academiae cancellarii, auctoritas; quem Launoius putat primum de doctoris anastasi scripsisse. Verum cum ex supra dictis constet, eum (ex haec scribentis scilicet, qui, quod ex supra dictis incertum, anno circiter 1220 quinque primorum [Col. 0131A] Carthusiae priorum Chronicon scriptum statuit, Carthusiani anonymi opinione) annis jam ducentis et amplius ante Gersonis obitum,« qui anno 1429 contigit, »litteris fuisse mandatam, ruunt Launoii argumenta, quibus tanti viri testimonium dispungere nisus est.«

224. »Sed de eo iterum infra. Gersonis fere aequalis fuit S. Antoninus, qui fuse hanc historiam describit. Hunc Sanctum Launoius asserit rem a Gersone traditam multis e suo marte auxisse. At contrarium patet ex verbis anonymi Carthusiensis, qui scribebat (quinque primorum nempe Carthusiae priorum Chronicon) circa annum (adi, quae huc faciunt, num. 12 et seqq. allata) 1220, superius citatis; a quo Antoninus videtur suam desumpsisse narrationem, [Col. 0131B] mutatis tantum stylo et aliquibus verbis, ut sunt ECCLESIA pro AULA, SEPULCRUM pro ECCLESIA, et aliis paucis similibus. Quod quidem ante eum fecerat alter anonymus, qui Chronicon Carthusiae collegit circa annum 1360, ut suo loco jam annotavimus. Nihilque prorsns addidit S. Antoninus praeter sepulturam asininam. Oratio quoque S. Brunonis ad socios, quam Launoius carpit quasi a S. Antonino confictam, reperitur apud nostrum Bosonem,« aut certe (videsis dicta num. 8) apud tractatus De origine et veritate perfectae religionis auctorem, »qui eam ex eodem anonymo mutuatus fuerat, ut etiam probare est ex codice Thuaneo, in quo tota describitur, prout in vetustioribus codicibus legebatur. Nec propterea cum Antonino carpendus venit ille vetus auctor, [Col. 0131C] qui juxta morem multorum historicorum sanctum Brunonem descripsit suos alloquentem socios et ad mundi contemptum adhortantem, non equidem ipsismet beati Viri verbis, sed similibus, ut ipse profiteretur, sic scribens: »Erat ibi magister Bruno, qui supradictis vocibus salubriter territus atque compunctus, allocutus est quosdam socios suos, ibidem praesentes, iis vel similibus verbis,« etc.

»225. Post testimonium sancti Antonini (Launoius) addit, se praeterire consulto Dionysium Carthusianum, Joannem Nauclerum, Hartmannum Schedelem, Polydorum Vergilium, Sixtum Senensem, Gabrielem Prateolum et recentiores alios, quos asserit »nihil ferme mutasse in narratione Antonini, licet aliquid in locutione mutarint.« Id quidem verum est de [Col. 0131D] Nauclero, Schedele et Prateolo, sed non de aliis. Nam Dionysius noster mentionem tantum facit de tribus diebus, quibus voces illas terribiles damnatus protulit, sed nihil habet de ecclesia, de sepultura asinina et de oratione sancti Brunonis ad socios, sicut nec Polydorus Vergilius, et Sixtus Senensis, qui paucis verbis dicunt, sanctum Brunonem cum audisset, quemdam suum amicum post mortem clamantem: »Justo Dei judicio damnatus sum,« hinc territum cum quibusdam sociis in locum desertum secessisse; in quibus certe tota rei continetur substantia, quam verissimam asserimus.« Subdit modo, qui haec scribit Carthusianus anonymus, saepissime laudatus, num 213 huc transcripta verba, quibus in [Col. 0132A] »S. Brunonis« Vitae, quam Bertholdus Remboldus anno 1508 Lutetiae typis vulgavit, auctorem anonymum quaedam observat, ac deinde nonnulla etiam in rem suam disserit de Theodorici abbatis Trudonopolitani, supra jam laudati, testimonio; quod tamen genuinumne, an supposititium sit, sese dubitare, satis innuit; et merito sane, uti ex iis, quae § sequenti in medium adducam, manifestum evadet.



§ XIII. An scriptoribus, qui pro doctoris Parisiensis anastasi, hujusque adjunctis testati sunt, merito accenseri queat Teodoricus, abbas Trudonopolitanus.

Carthusianus anonymus, qui Annalium Ordinis sui librum quartum hactenus non vulgatum contexuit, scriptores antiquiores, qui etsi Carthusiani [Col. 0132B] non fuerint, testimonium tamen pro doctoris Parisiensis anastasi praecipuisque hanc comitatis adjunctis praebuere, in medium adducturus, operis sui num. 73 ita praefatur: »Expositis superius testimoniis ab auctoribus Carthusiensis professionis desumptis, ad testimonia transimus auctorum extraneorum, sive qui de Carthusiensi ordine non sunt. Inter quos referre possemus Theodericum abbatem sancti Trudonis ordinis sancti Benedicti, dioecesis Leodiensis, et ab eo seriem hanc inchoare, quia vixit circa annum 1100, et fuit coaevus sancti Brunonis; sed eum nihilominus praetermittimus, quia opera ejus non vidimus, licet a viris fide dignis verba ejus sciamus relata, quibus hanc« infausti Parisiensis doctoris »historiam narravit. De eo tamen inferius, [Col. 0132C] data occasione, fusius agemus.« Haec ille; qui, quod in fine hic promittit, recitatis scriptorum nonnullorum extraneorum testimoniis, re ipsa etiam exsequitur, Operis sui num. 86 sic scribens: »Est et alius, qui primus dicitur horum verborum,« Lectionis scilicet quartae, ad quae infelix doctor primo se accusatum, secundo judicatum ac tertio tandem damnatum, responderit, initium in recitando de defunctis officio constituentium, »auctor et scriptor oculatus, nempe Theodoricus abbas sancti Trudonis qui vivebat circa annum 1100, vel ille, qualiscunque sit, auctor libri »De sacra ratione temporum,« in quo prodigium Parisiense . . . describi asserunt.« Verba num. 214 jam transcripta ideoque hic iterum [Col. 0132D] non transcribenda, quibus hic in opere illo fieri asseritur, Carthusianus anonymus modo recitat, ac deinde ita prosequitur: »Si constaret de auctoritate hujus narrationis, nihil clarius aut certius proferri posset ad astruendam hujus historiae veritatem.

227. »Primus qui Theodoricum in testem adduxit, fuit Joannes Galaudus sacerdos Tolosanus et doctor theologus qui pio, in ordinem Charthusiensem ductus affectu, Chronicon illius anno 1615 composuit. Quod cum typis morte praeventus dare non potuisset, Carthusiae Parisiensi reliquit atque donavit. In eo opere, ubi de doctoris anastasi disserit, ad eam probandam duorum auctorum testimoniis usus est, videlicet Caesarii Eisterbacensis, et Theodorici abbatis Sancti Trudonis in dioecesi Leodiensi, quorum [Col. 0133A] ipsa verba, prout a nobis superius excripta sunt, ipse retulit, dicens de Theoderico, quod haec verba habeat »in suo pereleganti volumine De sancta temporum ratione;« unde patet, Carthusianos hanc historiam non »novo cumulasse mendacio,« ut exprobrat Launoius in conclusione capitis quinti, quando ad eam confirmandam Bartholdo Nihusio Theodorici auctoritatem sub bona fide Galaudi, viri honesti et docti exhibuerunt. Scimus tamen nec a Trithemio, nec a Possevino inter libros, a dicto abbate conscriptos, nominatim recenseri Chronicon at librum sub titulo »De sacra temporum ratione,« quem ei Galaudus ascripsit, nisi forsan contineatur sub hac generali Trithemii conclusione, »Multa alia scripsit, quae ad me non pervenerunt.« Ut ut sit, [Col. 0133B] fides maneat apud Galaudum, hujus textus primum exscriptorem, donec quid certius reveletur.« Hactenus Carthusianus anonymus saepissime laudatus, merito sane existimans, nihil ad fidem indubitatam prodigiosae doctoris Parisiensis anastasi conciliandam magis aptum accommodatumque, quam num. 214 huc transcriptum, si modo de hujus sinceritate constaret, Theodorici abbatis Trudonopolitani testimonium, posse afferri.

228. Ast supposititium illud esse, vero simillimum idcirco apparet, quod, quae a veritate aliena sunt, Theodoricoque proinde, auctori synchrono juxta ac testi oculato, non congruentia, verosimillime complectatur. Res ex jam nunc dicendis patescet. Lectionem, quae ab hisce vocibus, »Responde [Col. 0133C] mihi,« inciperet, desumptaque proinde ex libro Job esset, in Parisiensi defunctorum officio Sancti nostri aetate fuisse, apertissime utique (adi num. 214) indicat; verum Joannes Abrincensis episcopus in libro quem De officiis ecclesiasticis »S. Brunonis aetate conscripsit, haec sequentia, Launoio, cui hac in re fidem a nemine negatam invenio, in sua De vera causa secessus »S. Brunonis« in eremum dissertatione cap. 3 testante, memoriae prodit: »In crastino omnium Sanctorum fiat festiva celebratio omnium mortuorum, in qua non dicatur hymnus aut invitatorium. Bini clerici cantent unumquodque responsolium, duo regant chorum, duo cappati Gradale, quatuor cantent Tractum Matutinae, et Horae diei nullo modo praetermittantur, sed has ferialiter [Col. 0133D] dictas Agenda mortuorum festiva sequatur. Prima dicta, tres psalmi, scilicet Ad Dominum, cum tribularer, Levavi, Laetatus sum, in tono dicantur, et, versu dicto, Kyrie eleison cantetur. Oratione Dominica finita, cum primo tantum cap. Requiem aeternam, oratio sequatur. Eodem modo in caeteris, Horis exceptis et Matutinis. In Tertia Ad te levavi, Nisi quia Dominus, Qui confidunt. Versiculus erit, A porta inferi. In sexta, In convertendo, Nisi Dominus aedificaverit, Beati omnes. Vers. Non intres in judicium. In Nona, Saepe expugnaverunt, De profundis, Domine non est. Versiculus, In memoria aeterna. In Completorio, Deus misereatur, Deus in [Col. 0134A] adjutorium, Domine exaudi orationem meam auribus. Versiculus: Requiem aeternam.«

229. Quibus in verbis nulla plane, quod bene notandum, Lectionum, qui tunc in defunctorum officio fuerint recitandae, mentio occurrit. Ad haec (teste Launoio eodem loc. proxime cit.) de Dagoberti regis anniversario, quod Adam San-dionysianus abbas, Sugerii successor, paulo post Brunonis obitum praescripsit, ad veteris Martyrologii calcem haec verba reperiuntur: »Haec eadem (quae in Vesperis) et in Matutinis constituimus; quatuor (cantores) in cappis Invitatorium decantent, habitis primi et secundi Nocturni de Evangelio Lectionibus, ultima de vita ipsius et decessu sequantur.« Lectiones ergo, quae in hoc de defunctis Officio recitatae fuerunt, non ex [Col. 0134B] libro Job, sed ex Evangelio erant depromptae; quare, cum praeterea, Parisiis in defunctorum Officio Sancti nostri aetate lectiones fuisse recitatas, nullo plane argumento, aliunde accepto, queat probari, id sane vel tunc non factum, vel eas aliunde quam e libro Job fuisse acceptas, ex Joannis Abrincensis episcopi verbis, iisque, quae ad Martyrologii veteris, a Launolo laudati, calcem reperiuntur, verosimilius apparet. Jam vero cum id ita sit, testimonium de prodigiosa doctoris Parisiensis anastasi supra huc transcriptum, quod Theodorici, abbatis Trudonopolitani, nomine circumfertur, a vero verosimilius deviat, dum lectionem, quae ab hisce vocibus, »Responde mihi,« inciperet, desumptaque proinde elibro Job esset, in Parisiensi defunctorum Officio Sancti [Col. 0134C] nostri aetate fuisse, indicat.

230. Atque hoc primum est, in quo a veritate verosimiliter deflectit attributum Theodorico, abbati Trudonopolitano, testimonium. Aliud, in quo id eodem naevo verosimiliter etiam laborat, nunc habe. Theodoricum tunc, cum ferale doctoris redivivi spectaculum Parisiis accidit, studiorum causa ibidem fuisse versatum, diserte tradit. Verum praeterquam quod, Theodoricum litteris umquam operam Parisiis dedisse, nullo prorsus queat antiquo probataeque fidei monumento utcunque probari, a vero id alienum, e conscripto, quod apud Dacherium tom. VII. Spicilegii exstat, per Radulphum, proximum a Theodorico, de quo hic sermo, abbatiae Trudonopolitanae abbatem, Chronico Trudonopolitano [Col. 0134D] apparet. Theodoricus enim, uti hoc pag. 396 et binis seqq. docet, ad abbatiae Trudonopolitanae regimen, in qua ab ineunte aetate educatus fuerat, monachumque deinde induerat, e Gandensi S. Petri monasterio, quo, illa miserum in modum turbis agitata, concesserat, ab Olberto Leodiensi episcopo, monachisque Trudonopolitanis, fratribus suis, anno 1099, seu potius, ut idem Trudonopolitanum Chronicon apud nos ms. habet, anno 1098 fuit evocatus, tuncque, cum id factum est, vir erat liberalibus artibus apprime imbutus, styli sive ligati sive soluti peritia nulli sui temporis secundus atque ad mediam aetatem, ut loquitur idem Chronicon, jam provectus. [Col. 0135A] Jam vero, cum id ita sit, Theodoricus tunc, seu dicto anno 1098 aut, si mavis, 1099, quorum altero abbatiam Trudonopolitanam regendam accepit, quadraginta ut minimum annorum exstiterit, ac proin, cum monachum viginti annis nondum natus in eadem Trudonopolitana abbatia, in qua, ut dictum, a pueris educatus fuerat, verosimillime induerit, consectarium fit, ut id verosimillime fecerit ante annum 1082, quo, ut laudatum Trudonopolitanum Chronicon apud Dacherium pag. 369 fidem facit, Adelardus II, Trudonopolitanus abbas, e vivis excessit.

231. Atque id quidem longe adhuc verosimilius evadit ex eo, quod, Lanzone et Luipone post Adelardi obitum de abbatiae praefectura, quod anno 1085 [Col. 0135B] (adi Trudonense Chronicon pag. 370 et seq.) primum incepit, contendentibus, ad Gandense S. Petri monasterium, ut idem Chronicon pag. 396 iterum docet, sese Trudonopolitanus jam monachus receperit, nulloque modo verosimile appareat, eum sub Lanzone, qui, agentibus Henrico Leodiensi et Herimanno Metensi episcopis, in Adelardi II defuncti locum, monachis omnino invitis, fuerat suffectus, monachicum habitum primum suscepisse. Jam vero, cum Theodoricus, uti sane ex jam dictis verosimillimum apparet, sub Adelardo II Trudonopoli monachum induerit, hocque Trudonopolitanam abbatiam abbatis munere gubernante, maxime in ea, ut Historiae litterariae Franciae scriptores ex laudato Chronico Trudonopolitano tom. VII, pag. 30 recte [Col. 0135C] docent, litterarum studium floruerit, Theodoricum jam monachum Parisios tunc, ut ibidem litteris operam daret, e Trudonopolitano monasterio, in quo educatus litterisque adhuc puer fuerat eruditus, concessisse, seu ab abbate suo missum fuisse, neutiquam verosimile apparet, maxime cum praefatum Trudonense Chronicon nullius plane Trudonopolitani monachi, qui, Adelardo abbate, litterarum addiscendarum causa Parisios concesserit, mentionem faciat, nec, ut eum in finem abbatiae Trudonopolitanae alumni, utpote quibus domi a necessariis ad litteras discendas subsidiis abunde esset prospectum, Parisios sese conferrent, esset necessum. Atque ita quidem ex modo dictis habemus, Theodoricum, [Col. 0135D] Adelardo II monasterii Trudonopolitani abbate, ante annum 1082, quo hic (adi iterum Chronicon Trudonopolitanum pag. 369) vivere desiit, Parisiis litterarum addiscendarum causa versatum verosimillime non esse. Verum anne eo post Adelardi obitum vel ipso dicto anno 1082, quo circiter prodigiosa doctoris Parisiensis anastasis evenisse narratur, vel sequenti sese eamdem ob causam non contulit?

232. Erit sane fortassis non nemo, qui id e Trudonopolitano Chronico jam saepius laudato suspicetur; Herimannus enim, uti hoc lib. II et III memoriae prodit, Metensis et Henricus Leodiensis episcopi abbatiae Trudonopolitanae, rejecto, quem hujus alumni abbatem e gremio suo elegerant, Gerardo, [Col. 0136A] Lanzonem, Sancti Vincentii Metis abbatem, post Adelardi obitum anno, ut apparet, 1083 praefecerunt, hincque omnes fere Trudonopolitani monachi maxime irati, cum sese praeterea in exsilium pellendos intelligerent, monasterium suum, aliis alio concedentibus, fuga dilapsi reliquerunt; unde, Theodoricum Parisios tunc petiisse, suspicio potest oriri. Verum, quo hanc tollas, ipsummet etiam Chronicon Trudonopolitanum iis ipsis locis, quibus jam dicta narrantur, suppeditat. Ut res manifesta evadat, ipsa Chronici verba, quae libro ejus II et III jam citt. huc spectantia occurrunt, transcribo. Libri II itaque haec sunt: »Episcopi (Metensis nempe Herimannus, et Leodiensis Henricus) nec justae petitioni nostrorum acquiescentes, nec Deum in se nostros persequi pro [Col. 0136B] peccatis tam suis, quam nostris intelligentes, spreta nostrorum digna electione et quae reprobari non poterat aliqua regulari objectione, sicut jam dudum deliberaverant . . . stupentibus oculis monachorum, introduxerunt in monasterium nostrum Lanzonem quemdam de coenobio sancti Vincentii Metis abbatem . . . . Die vero capituli convenerunt in chorum ad Vesperas omnes confratres nostri, vestientes chorum formosis viris magnarum personarum et eruditis apprime in omnibus Officiis ecclesiasticarum institutionum

233. »Felix quidem ecclesia tot et talibus et tantis viris, si non iratum habuisset Deum Patrem, si pro peccatis suis vel iram ejus scivisset portare in humilitate cordis et contritione carnis. Sed quid moror? [Col. 0136C] Eamdem nocte intelligentes ab amicis, quod sequenti die violenter et contumeliose contruderentur in exsilium, si in claustro essent uniti, pavore dissoluti (ut est humana natura et maxime formidolosa simplicitas monachorum) fuga sibi consuluerunt. Unus tantum eorum Luipo nomine, exsilio sibi magis, quam fuga, electo, transmissus est Leodium sub Berengario abbate apud sanctum Laurentium; paucissimi vero cum abbate Lanzone remanserunt, Gerardus scilicet praepositus, ille nostrorum electus, nec non et Blingerus, Herimannus quoque senior cum alio Herimanno nepote suo, atque Eugo paulo post missus est Metis in exsilium, caeterorum plurimis per Flandriam et Angliam, Daciam et Saxoniam [Col. 0136D] regnum quoque Theutonicorum dispersis. Pars minima, habitu sibi retento, per diversa coenobia hospitabantur, pars maxima, nihil sibi de monacho retento, presbyterorum more per diversas parochias vagando ferebantur. Sed et Leodii et Coloniae post irae Dei super locum nostrum poenitentiam et redditam nostris miserationis suae gratiam vidimus nonnullos eorum inter clericos sub clericorum habitu consenuisse in ordine canonicorum Leodii in monasterio Sanctae Crucis, nec non Sancti Johannis Coloniae in monasterio Sancti Georgii; libri tertii vero ista: Anno igitur Dominicae Incarnationis millesimo octogesimo secundo obiit abbas Adelardus II, octavo Idus Decembris; tertio vero Idus Aug. capitulum actum est super confratres nostros a duobus episcopis, [Col. 0137A] Herimanno scilicet Metensi et Henrico Leodiensi, qua nocte dispersi sunt omnes confratres nostri praeter paucos, quos superius nominavimus.«

234. Etsi ergo, uti ex his verbis liquet, post obitum Adelardi II abbatis sui omnes fere Trudonopolitani monachi e monasterio suo fuga dilapsi alio secesserint, hosque inter Theodoricus, utpote paucis, qui apud Lanzonem abbatem Trudonopoli manserunt, a Radulpho hic non annumeratus, verosimillime exstiterit, Parisios tamen illum tunc non concessisse, ex iisdem jam recitatis verbis concludendum apparet, utpote quibus inter regiones diversas, ad quas tunc profugi Trudonopolitani monachi sese contulere, non Gallia, in qua Parisiensis [Col. 0137B] civitas sita est, sed Flandria duntaxat, Anglia, Dacia, Saxonia et Alemannia recenseantur. At vero, inquiet non nemo, quo ergo Theodoricus, cum plurimis aliis e Trudonopolitano suo monasterio post Lanzonem in id inductum profugus, sese recepit? Trudonopoli haud procul substitisse illum existimo. Etenim e Trudonopolitanis illis monachis, quibuscum Theodoricus Trudonopoli tunc discessit, exstitere nonnulli, qui non ita dudum post, assentiente Lanzone, ad monasterium suum rediere. Ita iterum colligitur e Trudonopolitano Chronico, quod apud Dacherium tom. Spicilegii cit. pag. 370 de Luipone, Trudonopolitano monacho, exsilium, in quod, Lanzone jam Trudonopolitano abbate, pulsus fuerat, adhuc patiente, sic habet: »Qui (Luipo) cum [Col. 0137C] per omnes, quos utiles sibi fore existimabat, per ipsum quoque imperatorem apud abbatem Lanzonem omni humilitate ageret, ut receptus in claustro suo, quo nutritus fuerat, ordine, quo et alii, venire posset, nullo modo impetrare valuit.« Quibus verbis aliisque sequentibus innuitur, eo tempore seu, uti ex ejusdem Chronici loco proxime cit. apparet, anno 1085, quo Luipo, ut ad Trudonopolitanum suum monasterium redire sibi fas esset, impetrare fuit conatus, alios nonnullos ad id Trudonopolitanos monachos, qui inde, non quidem in exsilium pulsi, sed fuga dilapsi discesserant, fuisse jam reversos; hi autem utpote ad monasterium, quod deseruerant, haud ita dudum post, uti etiam e Chronici Trudonopolitani [Col. 0137D] loco proxime laudato apparet, reversi, regiones procul dissitas, cum fuga inde sese subduxere, adiisse non videntur, ac proin nec Theodoricus, utpote qui ex iis unus exstiterit, uti pronum est eruere ex eo, quod, Lanzone postea et Luipone mox memorato de abbatia Trudonopolitana contendentibus, Gandavum inde ad S. Petri monasterium sese receperit, quemadmodum iterum apud Dacherium tom. Spicilegii cit. pag. 369 et seq. Chronicon Trudonopolitanum docet.

235. Verba, quibus id ibidem facit, aliaque nonnulla, hisce eodem loco adjuncta, quod pleraque, de Theodorico ad praesens institutum jam dicta, hausta ex iis sint, huc transcribo. Sic habent: »Quaerebatur ergo (cum jam scilicet Trudonopolitanae abbatiae, [Col. 0138A] diuturnis dissensionibus ad incitas fere redactae, subvenire decrevisset Olbertus, Leodiensis episcopus) diligentissime, si quis superesset de filiis nostrae ecclesiae, cui idonee committi posset cura subveniendi matri suae. Aiunt fratres nostri, nec non clerici et laici, qui eum cognoverant, qui Gandae in monasterio sancti Petri moraretur unus de nostris fratribus, nomine Theodoricus, qui a loco nostro recesserat sub contentione abbatum Lanzonis et Luiponis. Hic si posset extrahi inde, idoneus illis videtur ad regendam abbatiam, quoniam Theutonica et Gualicana [Walonica] expeditus, liberalibus artibus egregie eruditus in prosa et versu nulli esset suo tempore secundus, dulci et altissima sonorus vocalitate, brevis, sed pulchra persona, mediaque [Col. 0138B] aetate, qui etiam fratrum suorum infirmitatibus melius sciret compati, tanquam a puero illis connutritus, et qui viderat et audierat mala, quae passi erant in suis tribulationibus.« Ita laudatum Chronicon. Jam vero, cum Theodoricus, uti ex omnibus jam dictis intelligitur, Parisios sese, cum Adelardus II, Trudonopolitanus abbas, anno 1082 obiisset, non contulerit; brevi autem, postquam monasterium suum, inducto in id anno 1083 Lanzone, deseruisset, e vicino loco, quo secesserat, Trudonopolim fuerit reversus, ibidemque, ut apparet, cum Lanzone ad annum usque 1085, quo, orta hunc inter et Luiponem contentione, Gandavum sese ad S. Petri monasterium recepit, fuerit commoratus, consectarium fit, ut Parisiis anno circiter 1082, utpote ante hunc [Col. 0138C] studiorum causa ibidem etiam, ut supra docui, non versatus, verosimiliter non studuerit.

236. Quod ut evidentius fiat, imo Theodoricum Parisiis nunquam studuisse pateat, omnia ejus ab ineunte aetate ad illud usque tempus, quo Ganda revocatus abbatiam Trudonopolitanam gubernandam accepit, gesta hunc in modum compendio et ordine expono. Puer adhuc in monasterio Trudonopolitano pro temporum illorum more fuit educatus ac litteris addiscendis admotus, cumque deinde factus aetate grandior monachis ab Adelardo II abbate fuisset ascriptus, litteris animum ad annum usque 1082, quo hic vivere desiit, in monasterii sui schola, quae tunc ex dictis maxime florebat, perrexit excolere. [Col. 0138D] Adelardo deinde anno 1082 vita functo, monasteriique regimini Lanzone, invitis monachis, admoto, cum plurimis ex his Trudonopoli excessit, cumque deinde e loco haud procul, ut apparet, hinc dissito, quo sese receperat, ad monasterium, assentiente Lanzone abbate, fuisset reversus, contentioque hunc inter et Luiponem anno 1085 esset exorta, Gandavum, relicto iterum monasterio, concessit, ibique in S. Petri abbatia commoratus est ad annum usque 1099 seu certe 1098, quorum altero hinc Olberti Leodiensis episcopi litteris evocatus monasterium Trudonopolitanum abbatis munere gubernandum accepit. Talia sunt Theodorici ad tempus usque, quo hoc factum est, gesta, quae sane, ut Theodoricum Parisiis unquam ac nominatim anno circiter [Col. 0139A] 1082 studuisse credamus, permittere non videntur. Jam vero, cum id ita sit, testimonium num. 214 huc transcriptum ac Theodorico attributum, quo istud astruitur, supposititium commentitiumque verosimillime est, quale etiam ob alia, quae jam dictis adjungo, apparet.

237. Testimonium illud ante saeculi proxime elapsi initium seu ante annum 1615, quo a Galaudo sacerdote laudatum fuisse, Carthusianus anonymus verbis supra huc transcriptis affirmat, ipsosmet Carthusianos latuisse videtur, uti etiam damnatum doctorem appellatum fuisse Raymundum Malliban seu Milleban, aut, ut alii volunt, Raymundum Diocrem. Fas est id colligere vel ex solo Petraeo, Carthusiae Coloniensis alumno, qui suis in primum [Col. 0139B] Chronici Carthusiensis, a Dorlando contexti, librum Elucidationibus, anno 1608 excusis, § particulari studiose inquirit, »Cur damnati ac ter infelicis doctoris istius (qui scilicet sese damnatum Parisiis e feretro proclamarit) nomen litterarum monumentis consignatum non sit.« Ne vero hic errasse arbitreris Petraeum, Petrus Sutor, Carthusiae Parisiensis prior, anno 1537 e vivis sublatus, cujus opus de vita Carthusiana anno 1609 typis Coloniensibus lucem primum aspexit, lib. hujus primo, tract. 1, cap. 3, ita scribit: »Fatemur ingenue nullum doctoris illius (Parisiensis damnati) nomen per nos adductum esse, quod nullum sit litterarum monimentis, quod viderimus, proditum; itaque non fingere novum, sed incognitum tacere voluimus.« Nec est cur hic [Col. 0139C] opponas S. Brunonis Vitam ms., a Carthusiano anonymo per verba num. 209 recitata jam laudatam, quae in bibliotheca Basileensi asservatur, annoque 1486 ac proin diu ante saeculum sextum decimum conscriptam, etsi enim in hac, ut in Operum Launoii auctorum ac illustratorum tom. II, part. II, anno 1731 Coloniae Allobrogum excusa pag. 376 in inferiori hujus margine notatum invenio, sequentia haec verba: »Contigit circa annum Domini 1082 Parisiis prodigium horrendum in quodam magistro, cui secundum quosdam nomen erat Raymundus,« scripta inveniantur, Raymundi tamen nomini additum aliud, quo et Diocres, aut etiam Milleban, ut ascriptum Theodorico abbati Trudonopolitano testimonium [Col. 0139D] prodit, fuerit vocatus, infelicem doctorem Parisiensem habuisse, consectarium inde non est, meritoque proinde illud vel pro supposititio vel pro admodum suspecto potest haberi, nisi forte liber, e quo a Galaudo depromptum dicitur, in lucem proferatur, proque genuino Theodorici fetu habeatur.

238. Verum quo hic loco, cujusve in bibliothecae angulo servatur? Unde illum, aut, si mavis, illius exemplar, e quo verba num. 214 recitata excerpserit, Galaudus sibi comparavit? An bibliothecam, personamve, a qua pretiosum hujusmodi monumentum secum fuerit communicatum, in conscripto a se Carthusianorum Chronico uspiam declarat? Omnia haec anonymus, e quo solo fere, quae de Galaudo jam dixi, discere licuit, Annalium Carthusiensium [Col. 0140A] libri quarti hactenus non vulgati auctor in obscuro relinquit. Indicat quidem Galaudum virum honestum ac doctum fuisse; verum quis hinc asserat, acuti adeo judicii hominem exstitisse, ut nec ab impostore decipi, nec opus, quod Theodorico esset suppositum, pro vera hujus lucubratione accipere potuerit? Fatendum interim est Bertholdum Nihusium aut, si mavis, Carthusianos, qui ei, quod in datis ad Andream Saussaeium, didascalicae hujus epistolae anno 1645 impressae, praefixis litteris laudat, testimonium Theodorici Trudonopolitani abbatis exhibuerant, perperam ob illud, seu citatum seu exhibitum a Launoio in dissertatione de vera causa secessus S. Brunonis in eremum, cap 5, § 3 mendacii insimulari; id enim et a Nihusio citari, et huic [Col. 0140B] a Carthusianis e Galaudo acceptum exhiberi bona fide potuit. Sed alia modo huc spectantia, quae Carthusianus anonymus recitatis num. 227 verbis non inclusit, discutiamus. Testimonii, quod Theodorico, abbati Trudonopolitano, attribuitur, diversa diversis e locis submissa exemplaria penes nos exstant, unum autem haec inter in capite praefert sequentia haec verba: »Andreas Quercetanus (Du Chesne) in Fragmentis Historiae lib. IV citat ms. monasterii S. Theodorici prope Remos, cui titulus est De Ratione temporum, ubi legitur;« quibus praemissis testimonium, num. 214 huc transcriptis verbis conceptum, subjungitur, ac deinde in fine pro clausula additur »Haec ibi.«

239. Cum primum in hoc testimonii, Theodorico [Col. 0140C] ascripti, exemplar incideram, recitatis, quae ei praefixa videbam, verbis excitus Historiae Francicae Scriptorum Andreae Quercetani seu Chesnii librum quartum avide arripui, totumque a capite ad calcem sedulo excussi. Sed en! pag. 162, qua sola in toto illo Chesnii libro seu tomo liber ms. monasterii S. Theodorici prope Remos, cui titulus est »De ratione temporum« citatur, fragmentum historicum suppeditatur, in quo, uti id inspicienti patescet, ne apex quidem vel de prodigiosa doctoris Parisiensis anastasi, vel de pulso ex hac in eremum S. Brunone occurrit. Hinc intellexi, verborum, quae proxime recitavi, descriptorem significatum hisce voluisse, testimonium, Theodorico abbati Trudonopolitano [Col. 0140D] attributum, non libro seu tomo IV Chesnii, quem laudat, sed ms. »De temporum ratione« libro, e quo fragmentum historicum in tomum illum Chesnius intulit, esse inscriptum. Verum nec id veritati consonum existimo, quod res haec, si ita haberet, a pluribus aliis scriptoribus memorata verosimillime inveniretur, nec tamen memorata ab ullo hactenus a me inveniri potuerit. At vero sunt, uti ex notitiis, quas ad manum habeo, disco, qui in Trudonopolitani dioecesis Leodiensis monasterii bibliotheca jactatum Theodorici, id olim abbatis munere moderati, de Sacra temporum ratione librum, in quo hic pro prodigiosa doctoris Parisiensis anastasi testimonium num. 214 recitatum praebeat, asservari affirmant, addentes etiam, mirum nemini [Col. 0141A] debere accidere Martenei et Durandi, ordinis S. Benedicti scriptorum, in Itinere suo litterario, ubi de illa ordinis sui abbatia ejusque bibliotheca agunt, de libro illo silentium.

240. Ita pronuntiant, quod bini hi scriptores librorum mss. omnium, qui in Trudonopolitanae abbatiae bibliotheca servantur, cognitionem perfectam non habuerint, uti ipsimet declarant, operis cit. tom. quidem primo scribentes, Trudonopolitanam bibliothecam esse satis bonam, librisque mss. sat insignibus instructam; tom. autem secundo tradentes, sese, cum ad abbatiam Trudonopolitanam iterum accessissent, librosque hujus mss. denuo scrutari vellent, obtinere id ab abbate non potuisse. Hinc, etsi etiam ms. illum de sacra temporum ratione [Col. 0141B] librum in Trudonopolitani monasterii bibliotheca latere, aegerrime in animum possem inducere, in rem tamen, ne quid, quod ad conversionis S. Brunonis causam indagandam possit conducere, neglexisse viderer, sedulo inquirendum duxi, meque ad monasterium Trudonopolitanum, si modo asservatos in hujus bibliotheca libros mss. scrutandi facultatem mihi impertiendam scivissem, conferre paratus, enixissime, ut haec mihi concederetur, per amicos petii; verum, uti ea Marteneo et Durando, ita et mihi fuit negata. Praefatum interim librum in Trudonopolitana abbatia non reperiri, aut certe in eo supra huc transcriptum pro prodigiosa doctoris Parisiensis anastasi testimonium non contineri, litterae inde scriptae suadent; quas inter etiam una [Col. 0141C] est, ab ipsomet abbate anno 1745 exarata, in qua hic sic scribit: »Recordor me a paucis annis ad petitionem Reverentissimi domini abbatis sancti Laurentii idem transumptum (testimonii scilicet, Theodorico abbati attributi) vidisse, et diligenter tunc inquisivi, si in authentico invenire potuissem, sed nusquam reperi in Chronicis Theodorici abbatis, unde apparenter transumptum esse potest.« Jam vero, cum nec liber ille, uti ex litteris, post rem diligentissime examinatam ad me scriptis, disco, in abbatia S. Victoris prope Parisios, in qua tamen illum asservari notatum etiam inveneram, reperiatur, testimonium Theodorici abbatis, quod illi includi a nonnullis asseritur, pro omnino commentitio ex [Col. 0141D] omnibus jam dictis videtur habendum.



§ XIV. Caesarii Eisterbacensis testimonium recensetur, et quid de hoc sit censendum, statuitur.

241. Anonymus Annalium Carthusiensium libri quarti hactenus non vulgati auctor, in medium adducturus Caesarii Eisterbacensis pro prodigiosa doctoris Parisiensis anastasi testimonium, ita praefatur: »Primus . . . inter extraneos, apud quem hujus prodigii narrationem legimus, se offert Caesarius Eisterbacensis ordinis Cisterciensis, qui jam florebat anno 1188, id est, quinquaginta circiter annis post mortem primorum Patrum ordinis Carthusiensis cum sancto Brunone institutorum; aut saltem primo ab obitu sancti Brunonis saeculo, in quo et vixit viginti circiter annis;« ac deinde Caesarii verba, testimonium [Col. 0142A] illud complectentia, transcribit, prolixeque, quo id Parisiensi prodigio suffragari probet, contra Launoium disserit. Verba ejus omnia, ne quid de argumentorum, iis inclusorum, vi detraxisse videar, huc transcribo, ad calcem etiam nonnulla, quae in haec observanda duxero, adjecturus. Sic itaque habent: »Hic (Caesarius Eisterbacensis) in suo opere, quod, in libros duodecim ad formam dialogi digestum, »De illustribus miraculis et historiis memorabilibus, quae ante vel circa sua tempora contigerant in Germania, Italia et Gallia,« praenotavit, libro XI, qui De Morientibus, inscriptus est, hoc spectaculum his prorsus verbis exponit: »Fuit in regno Franciae clericus quidam nobilis et dives, quae duo saepe homines extollunt, malisque [Col. 0142B] vitiis subjiciunt; qui cum mortuus esset et in feretro positus, multitudine populi circumsedente, tam ex clericis quam ex laicis, ipse se erexit, cunctis audientibus, in haec verba prorumpens:« Justus Judex judicavit, judicatum condemnavit, condemnatum tradidit in manus impiorum. »Quibus dictis, se reclinans iterum non obdormivit, sed de requie transivit ad laborem, de deliciis ad miseriam.«

242. »His Caesarius paucissimis verbis expavescendum damnati hominis spectaculum perfecte repraesentat utrique conformiter narrationi, quam superius tum ex anonymo Carthusiensi, tum ex codice (infra plus semel hic memorando) collegii Metensis descripsimus, ita ut nulla sit quoad rei substantiam inter eosdem auctores discrepantia, imo nec in ipsis [Col. 0142C] circumstantiis repugnantia; unde neminem fore arbitramur, qui judicet eamdem non esse narrationem, quantumvis reclamet Launoius. Magni proinde ponderis est hoc testimonium, a perantiquo scriptore datum, summae auctoritatis viro, pietate et doctrina celeberrimo, quem Coloniensis archiepiscopus Henricus de Molenarck, sub quo vivebat, solum ex sensatissimis Germaniae elegit, qui praedecessoris S. Engelberti archiepiscopi et martyris vitam nobili stylo exornaret. Cujus et operum ejus merita paucis, sed gravibus succidisque verbis sic commendat cardinalis Bona: Caesarius Eisterbacensis ordinis Cisterciensis, in Historiis memorabilibus pius, verax et simplex.« Quem etiam post obitum [Col. 0142D] miraculis claruisse, scribunt Cistercienses. Caesarii validissimam auctoritatem ut eluderet Launoius, historiam sic ab eo relatam conatus est probare esse diversam ab ea, quam S. Antoninus narravit. Sed vane desudavit ille conferendo narrationem S. Antonini cum narratione Caesarii, quasi S. Antoninus primus illam evulgasset. Nam revera id, quod recenset Caesarius, concordat cum chronicis antiquis Ordinis superius citatis, quae ducentis et quinquaginta fere annis ante Antoninum, et eodem tempore quo vivebat Caesarius, digesta sunt.

243. »Verum quia S. Antoninus non multum differt a Chronicis, videamus nunc, si mutua illa contentio, quam Launoius Antonini inter et Caesarii narrationes vult reperiri, tanta sit, ut una dici merito [Col. 0143A] debeat diversa ab altera, ac proinde subruat totius historiae veritas. Sic igitur utramque aggreditur Launoius. Imprimis,« inquit ille, »Caesarius non designat certum tempus, quo suum prodigium evenerit; Antoninus vero designat annum ipsum, quo suum prodigium acciderit.« Sed in hoc vel minimam inter utrumque auctorem discordiam quis lector quantumvis sagax deprehendet? Certe si Caesarius certum tempus a tempore, quod designat Antoninus, diversum et ab eodem multum remotum designaret, in hoc quidem appareret contentio; sed cum tempus sileat, nihil Antonino contrarium profert, ac proinde utriusque narrationis substantia eadem remanet. Huic praeterea et sequentibus Launoii objectionibus unico possimus responso satisfacere, si [Col. 0143B] dicamus, quod verissimum est, Caesarium hanc historiam compendio tantum attigisse. Unde non mirum, si multas tacuerit postea ab Antonino relatas circumstantias. »Deinde, addit Launoius, Caesarius non definit certum in regno Franciae locum, Antoninus vero certum in regno Franciae locum definit, id est, Lutetiam.« Similis priori objectio, quae simile meretur responsum, nempe nullam ibi reperiri inter utrumque auctorem contrarietatem; quae reperiretur, si Caesarius Hispaniam, Italiam vel aliquam aliam regionem sive regnum definivisset. At dixit ille, quod hoc prodigium in regno Franciae acciderit; Antoninus vero, quod Lutetiae, quae est in regno Franciae. Itaque quod Caesarius [Col. 0143C] omiserat, B. Antoninus supplevit. Et huic par est cruditissimi Andreae Saussaeii ad probandum eamdem esse narrationem optima ratiocinatio, quantumvis dure in eam exclamet Launoius, »O miserabile effugium!

244. Caesarius de clerico quodam nobili ac divite sermonem habet; Antoninus vero quemdam eximium doctorem describit.« Haec verba, CLERICUS et DOCTOR, aliquid inter se discriminis prima specie videntur habere, sed quae facile conciliantur. Viros enim litteratura et eruditione conspicuos saepe dictos fuisse clericos, variis docemur exemplis. Apud Ordericum Vitalem lib. III: »Clericus cognominatus est, quia peritia litterarum aliarumque artium apprime imbutus est.« In historiam episcoporum [Col. 0143D] Eystetentium: »Iste Joannes episcopus magnus clericus in jure canonico fuit.« Joannes quoque Birellius, prior Carthusiae, ab Innocentio VI, qui eum obiisse audierat, »Clericus mundi« appellatus est, ut ad annum 1360 videbimus, non solum quia erat perfectus monachus (monachi enim aliquando etiam clerici dicti sunt), sed maxime quia tam in divina scientia, quam in humana superiorem habebat neminem. Ergo Caesarius et Antoninus sibi invicem non adversantur, cum ille clericum, hic vero eximium doctorem, infelicem hominem dixerunt. Sed instat Launoius ut sequitur. »Caesarius indicat clericum suum nobilitate ac divitiis in hominem superbum evasisse, Antoninus vero eum significat doctorem, qui magna scientiae et [Col. 0144A] probitatis existimatione floreret.« Haec objectio non majoris est ponderis, quam praecedentes. Nihil enim ex ea concluditur, aut concludi potest ad demonstrandam vel minimam inter has duas narrationes differentiam. Non enim Caesarius, qualis esset ille clericus, an superbus, malisque vitiis subjectus exponit; sed quod esset »nobilis et dives, quae duo saepe homines extollunt, malisque vitiis subjiciunt.« Et haec non repugnant communi narrationi, quae hominem istum describit »eminentia scientiae et probitate vitae et maxima fama pollentem,« sed tantum juxta ea quae exterius apparebant. Quam ob rem codicis Metensis auctor putat eum damnatum ob vitium vanae gloriae.

245. »Ab hac objectione ad quintam transit Launoius, [Col. 0144B] quam sic exponit: Caesarius Parisiensem academiam hic ne verbo quidem attingit; Antoninus vero illam praedicat. Et tamen Caesarius ille multis in locis et Parisiensis academiae et rerum in Parisiensi academia gestarum meminit.« Deinde multiplices ex Caesario citationes Launoius colligit, in quibus Caesarius fecit mentionem academiae Parisiensis. Sed ad quid hae citationes? Sicut enim ostendimus non recte concludi narrationem Caesarii aliam esse ab Antonini narratione, eo quod ille non definierit certum in regno Franciae locum, quem hic definit; ita nec ullam dissonantiam importare potest silentium Caesarii de academia Parisiensi, quam Antoninus praedicat. Sed ad alias Launoii [Col. 0144C] objectiones diluendas properemus. »Caesarius aperte significat clericum suum uno eodemque tempore dixisse: Justus Judex judicavit, judicatum condemnavit, condemnatum tradidit in manus impiorum. Antoninus vero diserte asserit doctorem suum tribus distinctis diebus locutum esse.« Jam vidimus supra, ex citatis auctoribus Carthusiensis ordinis quosdam scripsisse, hanc trinam vocem a damnato prolatam fuisse uno eodemque die, quosdam vero tribus distinctis diebus. Sicque Caesarii verba concordant cum primis; Antonini vero cum ultimis; nec propterea duae censendae sunt narrationes diversae, cum in re conveniant. Praeterea non ita aperte, ut vult Launoius, Caesarius significat, clericum suum uno eodemque tempore locutum [Col. 0144D] esse; non enim distincte exprimit, quod haec verba simul et semel vel tribus distinctis vicibus, sed summatim tantum, quod haec pronuntiavit: quae sunt eadem quoad sensum, quae Antoninus doctorem suum pronuntiasse testatur, non quidem iisdem prorsus verbis, nec eodem modo dicta, sed aliis idem significantibus, ita ut nulla sit in essentia rei contrarietas, nec diversitas, nisi tantum quod Caesarius, brevitati studens, rem non tam fuse ac late curavit exprimere.

246. »Notandum etiam auctorem codicis Metensis, de quo supra, trinam illam damnati vociferationem iisdem fere verbis expressisse, quibus et ante eum usus fuerat Caesarius. Porro quot et quantae similes differentiae in sacris Scripturis occurrunt, etiam [Col. 0145A] inter sanctos evangelistas, rem eamdem diverso narrantes modo, quos propterea sibi invicem contrarios non solum dicere, sed et cogitare crimen esset? Caesarius non scribit, clericum suum has voces omisisse, dum statutum ab Ecclesia pro mortuis officium celebraretur; Antoninus vero id omnino scribi.« Quis non miretur talem a Launoio, viro sensato et docto, objectam diversitatem? Verum est, nec negare possumus Caesarium manifestam non fecisse mentionem Officii mortuorum. Sed quis inficias iret, eum illud innuisse, quod scripsit, quod defunctus ille »in feretro positus esset, multitudine populi circumsidente tam ex clericis quam ex laicis?« Caesarius neutiquam significat »utrum clericus ecclesiastica sepultura privatus fuerit, [Col. 0145B] necne; Antoninus vero aperte significat.« Neque id etiam significarunt citati auctores Carthusienses; ergo et ipsi sunt Antonino contrarii; ergo et eorum narratio diversa est ab Antonini narratione. Quis hoc cogitaret? »Caesarius non dicit Brunonem Carthusianae religionis auctorem spectaculo, quod narrat, interfuisse; Antoninus vero dicit spectaculo, quod describit, Brunonem Carthusianae religionis auctorem interfuisse.« Sed tacuit Caesarius, quia forsan nescivit, sanctum Brunonem interfuisse spectaculo; nam duobus tantum annis post illud patratum in Carthusiam secessit. Vel, si scivit Caesarius, noluit tamen dicere, quod a suo proposito alienum esset. Nam propositum ejus erat, varia de [Col. 0145C] morientibus exempla proponere, non conversiones, sive ordinum institutiones explicare.

247. »Deinde sancti Brunonis conversio non facta est in publico, sicut nec constat, utrum illud spectaculum in ecclesia, vel in aula defuncti (quod tamen verisimilius est) coram multis, vel paucis hominibus evenerit. Neque etiam conversio Brunonis facta est eodem instanti, quo dictum spectaculum, sed intra privatos parietes, et diu post illud peractum, ut constat ex citatis auctoribus. Unde nec a nemine, qui dicto spectaculo interfuerat, perspici potuit. Antoninus vero id dixit, quia sic scriptum legit et narratum audivit. Caesarius non affirmat, ex suo spectaculo Brunonem instituendae religionis suae occasionem cepisse; Antoninus vero affirmat.« [Col. 0145D] Haec Launoii objectio non est diversa a praecedenti; sed in duo divisit, quod simul et semel dici poterat, ut, quod solidis rationibus non poterat, multis saltem verbis conaretur obruere. Huic igitur objectioni factum est satis ex responsione superiori. Quid enim mirum, si Caesarius, qui de Brunone nullam fecerat mentionem, instituendi ordinis Carthusiensis occasionem etiam tacuerit propter easdem rationes, quas superius tetigimus? »Caesarius non tradit prodigium suum Parisiis contigisse; Antoninus vero tradit.« Haec etiam objectio eadem est ac secunda; quod enim hic dicit Launoius, idem superius secundo loco dixerat, mutatis tantummodo vocabulis et modo loquendi. Imo et utraque objectio quintae multum similis est. Unde patet Launoii anxium [Col. 0146A] nimis in exaggerandis hujusmodi differentiis studium. »Postremo Caesarius nihil habet de toto illo lectionis quartae Vigiliarum pro mortuis negotio, quod post Antonini tempus ab anonymo Vitae Brunonis scriptore tractatum est.« Sed nec Antoninus aliquid habet de toto illo lectionis quartae negotio; ergo non differt a Caesario. Nec etiam veteres Carthusienses, ut hujus lectionis quartae et verborum »Responde mihi« meminerunt. Ergo nec ipsi Caesario sunt contrarii.

248. »Praeterea Launoius Caesarii auctoritatem conatur deprimere auctoritate clarissimi ac reverendissimi viri Nicolai Coeffetei, Parisiensis theologi, qui in responsione ad mysterium iniquitatis dicit, Caesarii Dialogos fabularum esse plenos. Sed cum [Col. 0146B] Coeffeteus suam sententiam tantum confirmet Conradi Gesneri, hominis Zuingliani, judicio, ut ipse fatetur Launoius, cardinali Bonae, viro aeque pio ac docto, potius credimus qui Caesarium laudat, tanquam in historiis memorabilibus veracem. Nec immerito, cum ipse Caesarius se nihil finxisse sanctissime juret, dicens: Testis mihi est Deus, nec unum quidem capitulum in hoc Dialogo me finxisse.« Coeffetei itaque et Gesneri auctoritatibus praeferimus auctoritates illustrissimi Saussaeii, et Jacobi Breullii pietate et doctrina insignis, et aliorum qui de Caesario honorificentius judicaverunt, et praesertim eximii sacrae theologiae doctoris, et ad S. Gereonem Coloniae canonici Tilmanni Bredembrachii, [Col. 0146C] multis et scientiae et virtutum titulis spectabilis; cujus studio et labore in lucem sunt edita multa veterum scriptorum monumenta; qui etiam recognoscendis expurgandisque Caesarii Dialogorum libris multum laboris posuit, in lucem eos emissurus, ni, cum jam pene ad calcem pervenisset, ad coelestia fuisset evocatus. At ne tanti viri pia studia perirent, effecit inter alios Jacobus Fischerus, sacrae theologiae doctor, qui, quod ille incoeperat, perfecit, et in sua praefatione Gesneri de Caesario calumniam probe refutavit.

249. »Denique Launoius in conclusione capitis tertii suae dissertationis Saussaeium virum eruditum, quasi ridiculum prosequitur, quod in Caesarii narratione substantiam rei ab ejus circumstantiis dixerit [Col. 0146D] esse distinguendam, hancque Saussaeii distinctionem contra fas omne insulse Launoius retorquet in Joannam Papissam. Sed cum profiteamur injuriam injuria non propulsare, lectoris judicio relinquimus, num optitima sit haec disputandi ratio ad asserendam veritatem et quoscunque auctores, diversimode rem eamdem describentes, conciliandos. Verum Saussaeio imponit Launoius, dicens eum in eo posuisse rei substantiam, quod Caesarius prodigium actum in regno Franciae, nec suo tempore actum referat.« Nam minime illud Saussaeius dixit. Postquam enim totam Caesarii narrationem retulit, addit: »Haec Caesarius qui substantiam rei, de qua sermo est, patenter comprehendit in descriptione ista.« Sic igitur dicens Saussaeius, monet quidem, substantiam rei in [Col. 0147A] Caesarii descriptione reperiri, sed in quo consistat, non explicat. Deinde statim de circumstantiis subdit: »Qua (descriptione) etsi non omnes adaequate circumstantias eat expressum, cum annum non consignet, nec specialem Galliae locum, quibus ista quae refert evenerunt.« Et eae sunt circumstantiae, etiam a Launoio notatae, quas Saussaeius summatim in Caesarii descriptione perstringi asserit, cum paulo post dicit: »Nihilominus totum dicit (Caesarius) cum id actum in regno Franciae asserat, nec suo tempore, sed ante, per verbum FUIT, satis evidenter significet.« Igitur per haec verba: »Totum dicit,« etc., intelligit Saussaeius circumstantias illas, quas paulo ante dixerat a Caesario non esse »adaequate expressas, [Col. 0147B] cum annum non consignet, nec specialem Galliae locum,« etc. Hic est verus ac sincerus Saussaeii verborum sensus, quorum ordinem Launoius invertit, ut ea commodius in suam sententiam detorqueret, faciliusque lectori persuaderet, Saussaeium substantiam rei in eo posuisse, »Quod Caesarius prodigium actum in regno Franciae, nec suo tempore actum referat.«

250. »Sub finem ejusdem conclusionis capitis tertii rursum Launoius Caesarium, sive potius Carthusienses ex Caesario aggreditur, cum ex eodem Caesarii tractatu duo a se deprompta exempla integre describit, ex quibus vult otiosos homines unum conflasse prodigium, quod Carthusianorum initium [Col. 0147C] tale, quale nunc« excutit, sive excutere nititur, »fingendi causam praebuisse« contendit. Unum est cujusdam canonici Parisiensis, qui post mortem suam et honorificam sepulturam amico apparens se damnatum nuntiavit, eo quod vera sibi morienti contritio defuisset. Alterum est historia illa, quam Launoius superius probare conatus est diversam esse ab Antonini narratione. Quis non miretur Launoii astutiam? Duo jungit quae magnam habere similitudinis affinitatem asserit, ut subtilius oculos mentemque lectoris perstringat. Sed constanter negamus aliquam inter duo illa exempla intercedere similitudinem praeter commune utrique homini damnationis infortunium: aut »otiosos homines« ex his duobus prodigiis, sive etiam ex uno tantum [Col. 0147D] causam secessus sancti Brunonis finxisse progressione temporis, ut vult Launoius; quandoquidem anonymus ille Carthusiensis [anonymum illum Carthusiensem], qui primus rem scriptis mandavit, ipso Caesarii tempore vixisse, superius probavimus, a quo, non vero a Caesario, alii Carthusienses citati ejusdem historiae narrationem mutuati sunt.« Hactenus Annalium Carthusiensium libri quarti auctor laudatus, in quem nunc nonnulla observanda.

251. Recte itaque imprimis contra Launoium contendit, e diversis adjunctis, quae narrationem de defuncto, qui sese damnatum, e feretro proclamarit, ab Antonino, seu potius, e quo hic illam hausit, a primorum quinque Carthusiae Priorum [Col. 0148A] Chronici auctore anonymo suppeditatam, afficiunt, atque a narratione, de defuncto, qui pariter sese damnatum e feretro vociferatus sit, a Caesario exhibita, absunt, merito argui non posse, vel narrationem Antonini seu anonymi cum substantia narrationis Caesarii pugnare, vel prodigium, quod hujus argumentum est, a prodigio, quod illa ob oculos ponitur, indubie esse diversum. Quid enim magis obvium, quam facta historica invenire, a diversis scriptoribus relata, quae, quamvis eadem sint, adjunctis tamen ab uno, quae ab alio subticentur, sint ornata? Nec est cur id mirum videatur, cum non raro fiat, ut rem, quam alter fuse, nullis plane ejus, aut certe paucis duntaxat, adjunctis omissis, exposuit, alter compendio tantum referat, [Col. 0148B] omnibus fere adjunctis nudatam. Imo vero ne quidem ex adjunctis inter se pugnantibus nec ulla ratione in concordiam vocari natis argui semper potest, narrationes, in quibus haec occurrunt, circa res versari diversas. Constantinum Magnum imperatorem, ut militari signo, in crucis modum efformato, in exercitu adversus Maxentium praeliaturo uteretur, divinitus in somnis monitum fuisse, Firmianus Lactantius apud Baluzium lib. II Miscellaneorum, pag. 37 memoriae prodit. Idem etiam facit in Vita ejusdem Constantini lib. I, cap. 29 Eusebius. Verum in tempore, quo visio illa Constantino fuerit oblata, binos inter scriptores illos minime convenit. Eam enim Lactantius cum nocte, commissam die 27 Octobris anni 312 ad pontem [Col. 0148C] Tiberis pugnam, in qua Maxentius interiit, proxime praegressa, conjungit; Eusebius vero iis, quae lib. de Vita Constantini cit. capp. 28, 29 et 37 scribit, non obscure indicat, tunc factam, cum Constantinus adhuc in Galliis esset, necdumque Alpes in Maxentium arma moturus, trajecisset, ac proin aliquanto temporis spatio ante dictam noctem. Pugnant ergo Eusebius et Lactantius in adjunctis, et tamen, duas horum scriptorum narrationes circa diversas Constantino oblatas visiones versari, certum non est.

252. Juliani Apostatae in bello interitum referunt scriptores aequales aut subaequales diversi; sed quot hunc eventum adjunctis sese inter pugnantibus exornant! [Col. 0148D] Ad haec, ut etiam ex ipso, quod hic tractamus, argumento exemplum adducam, horrendum doctoris damnati prodigium publice coram ingenti hominum multitudine contigisse, scriptores § XI et seq. recensiti, affirmant; privatos autem id intra domus defuncti parietes evenisse, Codicis Metensis auctor infra laudandus tradit; at quis propterea prodigium, quod hic narrat, a prodigio, quod illi referunt, dixerit esse diversum? Etsi itaque, tres a doctore Parisiensi vociferationes, quarum prima hic se accusatum, secunda judicatum ac tertia damnatum declararit, tribus diebus diversis fuisse emissas, scriptores proxime laudati etiam memorent, clericumque suum seu doctorem simul et semel ac proin uno eodemque die se judicatum, condemnatum atque in [Col. 0149A] »manus impiorum traditum,« Caesarius, ut Launoius vult, tradere videatur, prodigium tamen, quod hic narrat, a prodigio, quod illi recensent, diversum non certo est. Neque tamen cum illo certo etiam est unum atque idem. Columbius in sua de Carthusianorum initiis Dissertatione num. 64 sic scribit: »Istud . . . (a Caesario scilicet relatum) prodigium nonnulli faciunt idem Parisiensi, de quo nunc agimus; alii vero negant: ego neque idem illi, neque ab eo diversum asserere nunc velim. Certe non additur a Caesario compulisse Brunonem et socios ad eremum; id autem unum illud est, quod fecit, ut de Parisiensi nunc agerem. Malim asserere et omnino istius loci res est, adversarium (Launoium nempe) non debuisse scribere sequentia in sua de [Col. 0149B] vera causa secessus S. Brunonis in eremum Dissertatione pag. 145: Cesarius Cisterciensis narrat duo, quae Carthusianorum initium tale, quale nunc excutimus, fingendi causam otiosis hominibus praebuerunt.« Cum enim duorum alterum sit illud ipsum, quod modo retuli, hominis in regno Francorum redivivi, seque Dei judicio damnatum exclamantis, non video, cur otiosi homines ad Parisiense fingendum debuerint adjungere canonici Parisiensis, qui post paucos a morte dies se sine corpore videndum homini valde familiari praebuit.

253. »Scilicet canonicus hic nihil habuit commune seu cum redivivo Parisiensi, de quo nunc sermo est, seu cum alio, qui, cum parabatur conditorio, redditus [Col. 0149C] fuit vitae in regno Francorum.« Ita ille: et merito quidem prodigium, quod a Caesario narratur, cum prodigio Parisiensi, quod a quinque primorum Carthusiae Priorum Chronici auctore ac deinde ab Antonino memoriae proditum fuit, unum idemque non certo esse, contendit. Ast an recte simul contra Launoium adjungit, postremum hoc prodigium e prodigio, quod a Caesario refertur, alteroque Parisiensis canonici, qui amico post mortem apparens, damnatum sese nuntiaverit, ab otiosis hominibus conflatum non esse aut confictum? Ita vel idcirco autumo, quod ad illud fingendum, si fortassis reipsa pro fabula seu figmento sit habendum, solum prodigium, a Caesario relatum, suffecisse queat, concurrisseque etiam alterum illud Parisiensis canonici, [Col. 0149D] nulla ratio suadeat, imo potius contrarium suadeat dissimilitudo quam maxima hoc inter et Parisiense, quo Bruno in eremum pulsus fuerit, prodigium intercedens, quae tanta est, ut nihil fere ambo illa prodigia habeant commune, quemadmodum consideranti patebit. Porro etsi, ut jam dixi, verbisque etiam mox recitatis Columbius innuit, Parisiense, quo sanctus in eremum pulsus fuerit, prodigium cum prodigio, quod Caesarius refert, unum atque idem non certo sit, unum tamen ab altero distinctum non esse, verosimile idcirco apparet, quod utriusque eadem sit substantia, hominem scilicet, qui vita functus erat jamque in feretro positus, damnationem suam tantisper redivivum astantibus denuntiasse. Nec obstat utriusque prodigii adjuncta [Col. 0150A] invicem discrepare, cum haec a substantia, quae tam uni quam alteri e duobus hisce prodigiis secundum jam dicta est communis, distinguenda sint, uti infra ostendam. Atque hinc jam fit ut ex prodigio, quod Caesarius narrat, aliud illud, quo Sanctus noster in eremum secesserit, utcunque confirmetur.

254. At vero ipsammet Caesarii narrationem in dubium revocat Launoius, nec sane immerito. Quidquid enim contra afferat verbis supra recitatis Carthusianus noster anonymus, Caesariusque a sinceritate, qua in scribendo usus est, commendari mereatur, peritiores tamen modo critici omnes consentiunt, credulum nimis eum fuisse, utpote qui in suis duodecim Dialogis non satis accurato criterio veras historias a falsis secreverit, et interdum nugas [Col. 0150B] et fabulas, quas undecunque corrasit, sine ullo prorsus delectu inseruerit. Stiltingus noster tom. I Septembris in Vita B. Margaretae Lovaniensis virginis et martyris pag. 590, num. 44, opportune ad institutum praesens sic scribit: »Quod spectat ad fidem hisce Actis (B. Margaretae scilicet a synchrono Caesario lib. VI Dialogorum cap. 34 conscriptis) adhibendam, non eadem forsan omnium erit sententia, nisi diligens fiat distinctio inter varia ab eodem auctore narrata. Quippe fuit Caesarius vir pius et doctus quidem, sed pro tempore, quo vivebat, simplex et credulus; atque ex eo fit ut Dialogi ipsius non careant narratiunculis quibusdam, quae pro fabulis leguntur hoc tempore; verum non recte judicabimus, si idem [Col. 0150C] plane de omnibus feramus judicium, quia multa narravit, quae a verisimilitudine non sunt aliena, quaeque exacte nosse potuit, quod iis et loco et tempore esset vicinus. Itaque cum suspicio mendacii non cadat in Caesarium, virum utique pium et sincerum, cumque in rebus tam vicinis, quam eidem erant spectantia ad Margaretam, nullum fere sit errandi periculum, fidem in hisce negare non possumus Caesario, ejusque auctoritas omnibus aliis, qui serius scripserunt, hic videtur praeferenda. Qua de causa elogium beatae nostrae, quod ipse concinnavit, primo loco edam, uti posteriorum narrationibus praeferendam.«

255. Caesarius itaque etiam secundum Stiltingum, qui tamen, uti ex ipsis ejus verbis satis liquet, crisi [Col. 0150D] minus severa, licet sane aequissima, in scriptorem hunc utitur, fidem indubitatam prodigio, quod verbis num. 241 huc transcriptis narrat, conciliare non potest, cum id, si reipsa unquam locum habuit, et diu ante Caesarii aetatem, et in Gallia, monasterio Eisterbacensi minus vicina, factum esse debeat; hicque scriptor (vide Stiltingi verba proxime recitata) fidem indubitatam in iis, quibus et tempore et loco vicinus haud fuit, non mereatur. Recte itaque illud a Launoio in dubium revocatur ob infirmam, cui innititur, Caesarii auctoritatem. Attamen, cum unum atque idem, ut jam docui, verosimiliter sit cum Parisiensi, quo Bruno in eremum pulsus fuerit, prodigio, hocque ab anonymo, qui saeculo tertio decimo floruit, primorum quinque Carthusiae Priorum [Col. 0151A] Chronici auctore litteris sit mandatum, falsitatis equidem, utpote in duobus sic saltem saeculi XIII scriptoribus fundatum, minus suspectum videtur habendum, nisi forte quis velit, aut a proxime laudato Carthusiae Priorum Chronici auctore, aut ab altero, e quo hic sua hauserit, e relato per Caesarium, quod nunquam acciderit, prodigio Parisiense illud aliud, quo Bruno in eremum actus fuerit, acceptum fuisse, adjunctisque pro arbitrio confictis auctum. Atque hoc quidem ut aestimaret, propensus etiam fuisse Mabillonius videtur.

256. Etenim in Annalibus Benedictinis lib. LXVI, num. 64 sic scribit: »Aliam istius secessus (S. Brunonis in eremum) causam post annos minimum ducentos quidam attulere auctores, nimirum Brunonem, [Col. 0151B] dum Parisiis in scholis versaretur, prodigio redivivi canonici, qui se damnatum vociferatus sit, perterritum in eremum secessisse, et adjunctis sibi sociis Carthusiensium Ordinem instituisse. Quae narratio, variis subinde aucta circumstantiis, sancto Antonino, ipsique Gersoni, solidae doctrinae ac pietatis viro, probata, non mirum si bona fide a totius sacri ordinis alumnis admissa est et asserta sit, cui Caesarius Eisterbacensis videtur praelusisse.« Ita ille: an autem Caesarius Parisiensi, quo sanctus fuerit conversus, prodigio reipsa praeluserit, hujusve fingendi occasionem otiosis ingeniis dederit, cuique ex infra dicendis dispiciendum relinquo. Ut interim e Caesario haustum hoc esse, vehementius quis suspicetur, [Col. 0151C] moveri potest ex eo, quod scriptor hic saeculi tertii decimi initio indubie floruerit, anonymus autem primorum quinque Carthusiae Priorum Chronici auctor ante annum circiter 1250 suam hanc elucubrationem, in qua Parisiense prodigium refert, verosimilius non elaborarit, uti ex iis, quae § 1 disserui, satis liquet. Quod si porro certum foret, prodigium, quod refert Caesarius, evenisse, idque a prodigio Parisiensi, quo Bruno in eremum pulsus fertur, non esse diversum, Carthusianorum sane, hinc causam conversionis sancti patriarchae sui repetentium, sat verosimilis appareret opinio, etsi interim Caesarius, Brunonem prodigio, quod narrat, in eremum actum fuisse, non edicat. Atque hinc est, cur potissimum, non an causa conversionis sancti [Col. 0151D] fuerit, sed an veritati consonet Parisiense prodigium, inquirendum sit; qua de re quae tandem mea sit opinio, tunc edicam, cum post jam relatos scriptores antiquos, qui testimoniis suis prodigio suffragantur, recensuero etiam scriptores antiquos, qui silentio suo eidem videntur officere.



§ XV. An quid contra anastasim, qua doctor se damnatum publice denuntiarit, ex silentio vel S. Brunonis, vel Guigonis, vel Guiberti de Novigento possit confici.

257. In rebus historicis argumento negativo vim non modicam frequenter inesse, peritiores omnes critici modo admittunt. Unum hic omnium loco attulisse sufficiat Muratorium. Hic Anecdotorum tom. II, cap. 21, sic scribit: »Sed jam quosdam mihi reponentes [Col. 0152A] audire videor, hanc argumentandi rationem enervatam plumbeamque esse, quippe argumento, ut logici appellant, negativo nil potest probari. Ita fortasse respondeant, qui ecclesiasticam eruditionem neque a limine salutarunt, totumque cerebrum tricis scholasticis devovere. Nam quantum roboris argumento negativo insit, tum luculentus hac de re tractatus prodit, tum universa eruditorum respublica quotidie experitur. Et quo pacto, amabo, commenta, fabulaeque explodi atque exsibilari possent, quae in posteriorum temporum historias irrepsere, nisi antiquiorum silentium pluris, quam imperita audaxque recentiorum loquacitas penderetur? Affirmant hi ad arbitrium suum, gestaque a temporibus suis remotissima somniant; illi vero ne volam quidem, vestigiumque [Col. 0152B] earum rerum reliquere, relicturi sane, si earum notitiam habuissent. Et nos affirmantium potius imperitia, quam tacentium doctrina duci sinemus?« Haec generatim Muratorius de argumenti negativi vi, quae quanta subinde sit, uti etiam qui et quando locum habere queat, pronum erit ex jam nunc dicendis eruere.

258. Cum plura, eaque etiam notatu dignissima, quae litteris consignata non reperiantur, nec forte etiam fuerint, saeculis praeteritis gesta esse, apud omnes prope in confesso sit, nec merito negari posse videatur, non continuo est consequens, ut res, quae a solis scriptoribus recentioribus memorantur, indubie falsae sint; certo tamen tunc vel probabiliter [Col. 0152C] duntaxat falsae erunt, prout vel, quod raro sane fiet, constiterit, vel probabile aut verosimile duntaxat fuerit, scriptores antiquos aut unum saltem ex his alterumve, a quibus silentio premuntur, esse hujusmodi, ut eas, si fuissent, scituri, scitasque commemoraturi fuissent. Papebrochius noster ab hisce non multum abludit, in Propylaeo mensis Maii rectissime, ut mihi equidem apparet, ad praesens institutum sic scribens: »Quamvis in rigore dialectico non sequatur: Non est scriptum vel dictum; ergo non est factum; nec enim minus fuisset a Christo suscitatus Lazarus, licet hoc Joannes et alii tres evangelistae tacuissent, tacuissent etiam apostolorum discipuli, et his aetate proximi omnes; recte tamen sequitur: Hoc vel illud caret congruae [Col. 0152D] antiquitatis, et auctoritatis testimonio; ergo, factum esse, non est prudenter credibile, sicuti non esset credibilis resuscitatio Lazari in universali omnium silentio, qui rei gestae vel interfuissent ipsi, vel ex praesentibus accepissent, etc. Tanto autem fit certior et evidentior ex argumento negativo demonstratio, quanto notitia facti, de cujus credibilitate controvertitur, ad plures pertingere, et a pluribus scripto consignari debuisset propter insignem sui claritatem.« Haec Papebrochius, docens scilicet, argumento negativo, ut ut facta, contra quae militat, a vero esse aliena, invicte non probet, eam tamen vim inesse, qua fiat, ut haec inde vel magis vel minus ad rerum incredibilium classem accedant.

259. Dispiciamus modo, an et quid secundum [Col. 0153A] jam dicta e scriptorum antiquorum silentio, seu ex argumentis negativis, e silentio hoc formatis, possit confici contra Parisiense, quo Bruno in eremum pulsus fuerit, doctoris tantisper redivivi seque damnatum, publice coram infinita propemodum populi multitudine tunc vociferati prodigium. Launoius in sua de vera causa secessus S. Brunonis in eremum Dissertatione in medium adducit auctores viginti novem antiquos, quos, cum prodigii Parisiensis non meminerint, commentitium id esse suo silentio testari contendit. Horum alii sancto aequales aut subaequales fuerunt, alii uno alterove circiter saeculo post eum floruerunt, omniumque ultimus Joannes de Sancto Victore anno 1322 scribendi finem fecit. Verum nulla ratione, cur nonnulli ex his prodigium [Col. 0153B] illud siluerint, mirum accidit, vimque proinde aut nullam, aut sane admodum exiguam formatum ex eorum silentio negativum argumentum obtinet. Quare nominatim auctorum illorum, non omnium, sed praecipuorum duntaxat ac maxime eorum, qui prodigium, si fuisset, commemoraturi verosimiliter fuissent, quosque proinde id non fecisse, mirum potest non immerito videri, silentium lubet discutere, ac quid quaeque ex hoc adducta a Launoio argumenta negativa valeant, ponderare. Initium duco a silentio ipsiusmet S. Brunonis, cui § praesenti duos adhuc alios, videlicet Guigonem, quintum Carthusiae priorem, et Guibertum de Novigento, prodigium pariter silentes, adjungam. Sanctus [Col. 0153C] itaque in epistola, supra jam pluries laudata infraque hic integra recitanda, quam ad Radulphum Viridem, quo hunc ad emissum monachici habitus suscipiendi votum implendum excitaret, conscripsit, nullam plane de horrendo doctoris damnati spectaculo, quo viso, votum ipse impleverit atque in eremum sese receperit, mentionem facit, ubi tamen hoc ad commovendum Radulphi ad voti exsolutionem animum peropportunum fuisset.

260. Hinc Launoius in sua proxime iterum laudata de vera causa secessus S. Brunonis in eremum Dissertatione cap. 1 ita arguit: »Radulphus indiguit acrioribus stimulis, quibus ad sui . . . (quod cum Brunone de monachico habitu suscipiendo in collatione [Col. 0153D] supra memorata emiserat) voti exsolutionem concitaretur. Unde fit ut Bruno hac in epistola, sicut votum reddenti gloriam, ita non reddenti aeternam poenam Radulpho proponat; ubi certe locus fuit illi spectaculo horribili, si quod Parisiis actum Brunonem ad implendum votum antea impulisset. Quid enim erat ad configendam Radulphi cunctationem paratius, quam ei et opportune et importune inculcare id spectaculi genus, quo ipsa Brunonis cunctatio, si Epistolae didascalicae (a Saussaeio scilicet ad Bertholdum Nihusium scriptae, annoque, ut supra docui, 1645 typis Coloniensibus excusae) credimus, devicta est? Neque hoc telum, quo se impetitum iri praevidit auctor didascalicus, satis idonec declinat, imo transadigendum pectus objicit, [Col. 0154A] ubi religionem voti, quo Bruno et Radulphus tenebantur, cum illi horribili spectaculo, quod Brunonem in eremum egisse docet, componens horribile spectaculum pro fortiori incitamento ducit. Hoc autem fortiori incitamento si opus fuit Brunoni, cur non, quaeso, Radulpho, qui exsolutionem voti sic distulit, ut nunquam, quod sciam, impleverit? At sapientem virum in epistola, ubi machinas omnes adhibet ad movendum Radulphum, praeteriisse, vel non saepius exaggerasse quaesitum supplicium e spectaculo, quod in promptu positum erat, si tamen unquam positum fuit, id vero justam in Brunone, ut opinor, admirationem haberet. Cum igitur inter momenta rationum, quibus Bruno Radulphum permovet ad reddendum votum, omisit horribile spectaculum, [Col. 0154B] quo scriptor didascalicus (Saussaeius nempe, ita hic a didascalica sua Epistola mox memorata appellatus) se a puero imbutum profitetur, id omisit, quod dicere non potuit. Dicere autem non potuit quod sibi non accidit, quodque longo post se tempore invectum nonnulli Carthusianorum originem fecerunt.«

261. Hactenus Launoius; audi modo, quid ad hoc ejus contra prodigiosam doctoris Parisiensis anastasim argumentum respondeat Cartusianus anonymus, Annalium Ordinis sui libri quarti hactenus non vulgati auctor. »Quorsum . . (inquit lucubrationis suae num. 90) hujus mentio spectaculi, quod Radulphum non spectabat, quippe qui votum suum diu [Col. 0154C] forsan ante emiserat? Cumque illud ex Chronicis Ordinis (Carthusiensis nimirum) dicatur Parisiis accidisse anno 1082, quo quidem tempore clerici Remenses, a Manasse olim expulsi, ad ecclesiam suam jam redierant, fieri potest, quod vel illud, si in aula inter amicos res acta fuit, ut ex iisdem Chronicis colligendum est, ignoraverit Radulphus, vel saltem ei non interfuerit. Sed etsi concederemus eum tunc fuisse praesentem, non inde sequeretur Brunonem amico debuisse potius prodigii, quam voti emissi memoriam refricare. Paratius enim erat ad configendam Radulphi cunctationem ei opportune et importune inculcare votum, quo tenebatur astrictus, ad quod exsolvendum sub poena peccati mortalis obligabatur, ex cujus defectu damnationem [Col. 0154D] erat incursurus aeternam, quam alias non erat incursurus, etsi non audiret, nec obaudiret, praedictum spectaculum. Quam ob rem nihil frequentius ei sanctus Bruno ingerit in sua Epistola, quam obligationem votum exsolvendi, et poenas, quas Deus promissa sibi non facientibus minatur.« Ita ille, proposito a Launoio argumento nihil omnino contra doctoris damnati historiam evinci, idcirco potissimum contendens, quod sanctus in sua ad Radulphum Epistola voti potius, seu obligationis, huic annexae, quam feralis damnati historiae, utpote quae minus, quam illa, ad voti exsolutionem a Radulpho extorquendam esset apta, meminisse debuerit.

262. Verum, etsi id ita sit, certum equidem est [Col. 0155A] luctuosi illius spectaculi commemorationem futuram fuisse ad commovendum Radulphi animum peropportunam maximeque accommodatam. Quare cum Brunonem, virum prudentem, in epistola, in qua, quo ad voti exsolutionem Radulphum inflectat, machinas omnes adhibet, horrendi ejusdem spectaculi, si publice id, absente licet Radulpho, accidisset, mentionem facturum fuisse, sat verosimile appareat, hancque nihilominus ille in tota ad Radulphum epistola, quam longa est, omittat, sane istud, quod nullis etiam aliis scriptorum, vel synchronorum vel coaevorum testimoniis nititur, falsitatis vel idcirco utcunque suspectum, aut certe difficilius creditu efficitur, etsi interim propterea certo falsum non sit. Ad secundum praesenti hoc § discutiendum argumentum [Col. 0155B] negativum, quod Launoius Dissertatione hujusque cap. proxime citt. a Guigonis, quinti Carthusiae prioris, silentio repetit, jam progredior. Launoius itaque e S. Hugonis, episcopi Gratianopolitani, Vita, per Guigonem, quintum Carthusiae Priorem, descripta, sequentia haec verba describit: »In his (S. Hugo, Gratianopolitanus episcopus) agebat, et ecce, tribus necdum in episcopatu post monasterii reditum completis annis, adest magister Bruno, vir religione scientiaque famosus, honestatis et gravitatis ac totius maturitatis quasi quoddam simulacrum. Habebat autem socios magistrum Lauduinum, qui post eum Carthusiae Prior exstitit, duos Stephanos Burgensem et Diensem. Hi sancti [Col. 0155C] Rufi canonici fuerant, sed desiderio vitae solitariae ei, abbate favente, sese conjunxerant Hugonem etiam, quem cognominabant Capellanum, ex eo quod solus ex eis sacerdotis fungeretur officio, duos laicos, quos appellamus conversos, Andream et Guarinum.

263. »Quaerebant autem locum eremiticae vitae congruum, necdum repererant. Hac ergo spe et suavi sanctae conversationis ejus odore trahente, ad virum sanctum venerunt, quos ille non solum gratanter, sed et reverenter suscepit, tractavit et voti compotes fecit. Ipso namque consulente, juvante, comitante, Carthusiae solitudinem intraverunt atque extruxerunt. Viderat autem circa id tempus per somnium in eadem solitudine Deum suae dignationi habitaculum construentem, stellas etiam septem, [Col. 0155D] ducatum illi praestantes itineris. Erant vero et hi septem;« ac deinde, quod in hisce Guigonis verbis nulla omnino de prodigio Parisiensi mentio occurrat, falsum id esse innuens, ita concludit: »Hic auctor (Guigo nempe) Carthusianae religionis incunabula describit, et minuta quaeque diligentissime persequitur, nec tamen verbo attingit illa duo,« nempe Parisiense, quo sese damnatum doctor redivivus e feretro vociferatus sit, prodigium, secutumque hinc S. Brunonis in eremum seccessum. Ita Launoius. En modo, quid ad illa anonymus Carthusianus Annalium ordinis sui libri quarti hactenus non vulgati auctor respondeat. »Ad haec (a Launoio scilicet e Guigone proposita,) reponimus,« inquit Operis sui num. 92, »Guigonis unicum scopum fuisse, sancti [Col. 0156A] Hugonis, non sancti Brunonis Vitam conscribere; quod nec etiam fecit, nisi a summo Pontifice prius adactus. Quam ob rem ex incidenti tantum aliqua de sancto Brunone habuit, quantum ea sanctum Hugonem tangebant; nec plura de Ordine Carthusiensium narrare voluit, hac detentus ratione, de qua sic scripsit Petrus Cluniacensis: Multa quidem in illo sacro Ordine Carthusiensium miracula contigisse, a pluribus accepi, sed ipsi humilitatis virtute, qua semper servi Dei miranda opera sua, quanto possunt nisu, occultant, vix aliquid ex his prodere voluerunt.«

264. »Sed nunc videamus, si Guigo incunabula Carthusiensis religionis ita descripserit, et minuta quaeque ita diligenter prosecutus fuerit, ut silentium [Col. 0156B] ejus de spectaculo sit argumentum falsitatis illius. Narrat quidem paucissimis verbis Brunonem cum sex sociis, quorum recenset nomina, Hugonis sanctitatis fama attractum, ad eum venisse, ut locum, eremiticae vitae congruum, ab eo obtineret; ipsoque consulente, juvante et comitante, Carthusiae solitudinem intrasse, atque exstruxisse. Quomodo vero haec fuerunt transacta, non narrat. Neque etiam meminit unde venerit sanctus Bruno, an Remis, ubi canonicus erat, aut Parisiis, ubi ultimo vel docuerat, vel saltem consilium relinquendi saeculum susceperat. Silet de ejus dignitatibus in ecclesia Remensi, de laboribus, quos pro defensione libertatis et jurium Ecclesiae in diversis conciliis sustinuerat, [Col. 0156C] unde et gloriosos titulos meruerat Columnae totius metropolis, et sinceri catholicae fidei defensoris.« Silet de collatione illa inter sanctum Brunonem, Radulphum et Fulcium, de voto recipiendi monachicum habitum, de persecutionibus Manassae, ita ut nihil omnino habeat de causa et occasione conversionis illius quaecunque fuerint. Silet denique de cunctis rebus ab eo gestis ab exitu ex urbe Remensi usque ad secessum in Carthusiam. Quae quidem omnia et alia multa hujusmodi, in quibus enumerandis non est diutius immorandum, vera erant minuta, licet maxima et ad incunabula Ordinis rite describenda plane necessaria; quae nihilominus praetermisit Guigo, sicut et spectaculum Parisiense, quia nihil [Col. 0156D] faciebant ad Vitam sancti Hugonis, quam solummodo scribendam susceperat. Si igitur ex Guigonis silentio caetera vacillant, quae de Brunonis historia referri poterant, solum id tenendum erit, quod Guigo scripsit; quod dicere vel cogitare plus quam ridiculum censendum est.«

265. Hactenus Carthusianus anonymus laudatus, merito sane contendens, contra doctoris Parisiensis anastasim, pulsumque ex hac in solitudinem Brunonem nihil omnino posse concludi ex silentio Guigonis. Praeterquam enim quod multa alia, ad S. Brunonem pertinentia, subticuerit, nec Vitam hujus ex instituto descripserit, nullo ex capite verosimile apparet, futurum fuisse, ut prodigium illud, ut ut factum certo scivisset, in cit. S. Hugonis Vita, ad [Col. 0157A] quam id nullatenus spectabat, litteris consignaret. Sed quid modo de Guiberti, Novigentini in pago Laudunensi abbatis, quod praesenti § adhuc examinandum, silentio dicendum? Launoius Dissertatione, hujusque cap. supra citt. ita scribit: »Guibertus abbas de Novigento Tractatum de vita sua composuit, in quo pressius adhuc Carthusianorum originem et institutum exponit, et omnem quorumdam recentiorum fabulis aditum intercludit,« magnaque deinde ex parte capite 11 libri I Guiberti de Vita sua transcripto, subjungit: »Secundum hunc auctorem (Guibertum videlicet) locus nullus relinquitur prodigiosae doctoris anastasi, quae Brunonem in eremum Carthusiae impulerit. Nam, quae id fecerit, aliam omnino causam tradit his verbis: Qui conversionis [Col. 0157B] initia ex subjecta nactus occasione dignoscitur: Manasses quidam post Gervasii famosissimi archiepiscopi decessum praedictae urbis (Remensis) regimini simoniace se intrusit, vir quidem nobilis, sed nihil prorsus serenitatis, quae prima ingenuitatem decet, habens.« Et post alia: »Hujus ergo mores prorsus improbos et stupidissimos habitus cum omnis honestus horreret, Bruno, tunc in ecclesiis Galliae opinatissimus, cum aliis quibusdam Remensium clericorum nobilibus infamis illius odio excessit ab urbe.« Scilicet ubi consilium excedendi cepit, habita cum Radulpho collatione, cujus in epistola ad eumdem Bruno mentionem facit.

266. »Sed quaeso te, in hac bene longa narratione [Col. 0157C] Guiberti, quo in loco verbum unum de Lutetia, quae florentem omni litterarum genere academiam tunc habuerit? De doctore redivivo, qui damnatum se tribus vicibus inter solemnes exsequias dixerit? De solemnibus tandem exsequiis, quas ordo ecclesiae universus cohonestarit?« Ita Launoius. Ast veram secessus S. Brunonis in eremum causam a Guiberto, uti verbis recitatis is scriptor vult, non assignari, satis superque, quantum opinor, quae § 9 in medium adduxi, evincunt. Quod vero ad ejusdem Guiberti de doctoris anastasi silentium pertinet, Columbius ad hoc in sua de Carthusianorum initiis Dissertatione num. 35 et seq. Launoio respondet hunc in modum: »Guibertus recitat Brunonem initia conversionis [Col. 0157D] ex subjecta nactum occasione,« et ipse (Launoius) advertit eum tacuisse redivivum hominem, qui Parisiis ex feretro se horrenda voce exclamavit damnatum; et conversionem ex superius recitata occasione, per pios cum Radulpho Viridi et Fulcio Monoculo sermones conceptam, votoque firmatam meditanti, grande fuit et omni oratione potentius incitamentum ad vitam longe asperius agendam in Carthusia, quam cogitaverat jam voveratque. Placet exclamanti exclamationem reponere. Quaeso te, in hac bene longa narratione Guiberti quo loco verbum unum de hortulo adjacente domui Adae, de disputatione Brunonis cum Radulpho et Fulcio, de Romano itinere Fulcii, quod fecit, ut [Col. 0158A] Bruno et Radulphus statim ab emisso voto non receperint habitum monachicum.

267. »Tu vero cur haec igitur a Guiberto tacita non rejicis, qui asseris illa (de doctoris anastasi nempe, pulsoque hinc in eremum Brunone) non habere veritatem, quoniam tacentur a Guiberto? Sed Guibertus, ut docui, occasionem, ex qua Bruno nactus est conversionis initia, dicendam sibi proposuit, non illas conversionis causas: quae igitur ab illo dici non debuerunt, et a nobis in ipsius oratione postulari non debent. Duae fuerunt hae, disputatio in hortulo, adjacente domui Adae extra Remos loco ignoto, De falsis oblectationibus et perituris mundi hujus divitiis, nec non de perennis gloriae gaudiis,« cum Radulpho et Fulcio; horribiles Parisiis [Col. 0158B] ac funestae hominis redivivi voces e feretro, se accusatum, judicatum, damnatum exclamantis. Prima illa fecit, ut Bruno voverit cum Radulpho et Fulcio conversionem et habitum monachicum: secunda ista eum, de conversione voto firmata cogitantem, compulit in Carthusiam cum Lauduino et quinque aliis sociis, omni sermone disputationeque potentius. Ut ergo primam, quae Radulphum spectabat, sine secunda quae ad illum non pertinebat, posuit Bruno in sua ad ipsum epistola, ita Guibertus utramque tacuit, quia de causis conversionis Brunonis dicere non proposuerat, sed de occasione, ad quam neutra earum pertinebat.« Isthaec Columbius: verum, cum Guibertus equidem Brunonis saeculo renutiandi [Col. 0158C] propositum, uti etiam secessum in eremum seu perfectam conversionem recenseat, eoque ipso loco, quo id facit, occasionem, qua illius initia sanctus nactus sit, exponat, fuisset verosimillime etiam, quae hac, si locum unquam habuisset, multo notatu dignior exstitisset eique etiam perspecta, conversionis causam seu doctoris anastasim commemoraturus.«

268. Nec ad rem facit, nonnulla alia, ad Brunonem spectantia, collationem scilicet cum Radulpho et Fulcio, Romanum hujus iter, secutamque hinc tum horum, tum Brunonis ad implendum habitus monachici suscipiendi votum animi remissionem, a Guiberto silentio esse praeterita; haec enim omnia, uti consideranti patebit, sunt hujusmodi, ut facile ab hoc scriptore ignorari potuerint; Parisiense autem [Col. 0158D] doctoris redivivi prodigium, si publice, ut nonnulli, quorum narrationem hic examinamus, memoriae prodidere, innumera propemodum coram hominum multitudine sit factum, ignorasse Guibertum, rei gestae synchronum, nulla ratione verosimile apparet. Quod porro pertinet ad conversionis S. Brunonis initiorum occasionem, quam solam, non autem etiam conversionis causas, commemorare, Guiberto propositum fuerit, efficere id non potest, ut quoquo modo verosimile evadat, Guibertum fuisse prodigium illud, si accidisset, silentio praeteriturum. Quis enim non in animum inducat, hunc scriptorem, dum non tantum conversionis S. Brunonis initia, verum etiam perfectam conversionem seu recessum in eremum [Col. 0159A] recensuit, voluisse seu propositum sibi habuisse, initiorum illorum occasionem seu improbos Manassis mores, minus memoratu dignos, potius commemorare, quam conversionis perfectae causam, seu illam, si locum unquam habuisset, doctoris Parisiensis anastasim, rem utique, si acciderit, omni omnium saeculorum memoria longe dignissimam? Anonymus Annalium Carthusiensium libri quarti hactenus non vulgati auctor, ut a Launoio contra feralem doctoris damnati historiam adductum e Guiberti silentio argumentum enervet, aliam viam init.

269. Etenim et ipsummet Guibertum rerum ad S. Brunonem Carthusianosque spectantium imperitiae arguit, et Vitae Guibertinae libri primi caput 11, quo doctoris damnati historia commemoranda fuisset, et [Col. 0159B] tamen silentio praeteritur, insigniter esse interpolatum aut etiam, alium, quam Guibertum, habere auctorem, contendit. Argumenta praecipua, seu magis valida, quibus hanc opinionem suam probare, aut nititur, aut etiam reipsa probatam dare, videri potest, ipsismet iterum illius verbis huc transcribo. Primo itaque lucubrationis suae num. 94, nonnullis, quae hic praetereo, praemissis, sic habet: »Describit (Guibertus nempe loco cit.) majorem Carthusiam eo modo, quo erat post mortem Guigonis nostri, qui obiit anno 1136 Claustrum quidem, inquit, satis idoneum pro coenobiali consuetudine habentes, sed non claustraliter, ut caeteri cohabitantes. Habent quippe singuli cellulas per gyrum claustri proprias,« etc. Quibus verbis exprimit novum Carthusiae [Col. 0159C] monasterium, ab anno 1132 extructum post nive oppressos (adi Labbeum tom. I Bibliothecae novae mss. pag. 640) in priori loco monachos. Nam eo tempore, quo Guibertus creditur scripsisse, nempe ante vel circa annum 1124 cellulae per gyrum claustri non erant dispositae, sed ab ipso claustro penitus separatae, ut probabimus in Annalibus ad annum 1134. Dum vero subdit: »Aquam autem tam haustui, quam residuo usui ex ductu fontis, qui omnium obambit cellulas, et singulorum per certa foramina aediculis influit, habent,« his innuit tempora sancti Antelmi, septimi Carthusiae Prioris, qui, ut ait Vitae illius auctor, »Aquae-ductus multo, sed infatigabili labore fabricans, longis meatibus [Col. 0159D] ad cellas, coquinam caeterasque officinas aquarum tantam direxit abundantiam,« etc. Quod quidem opus primum Guigo aggressus fuerat, sed morte praeventus illud per cellas deducere non potuerat.

270. »Scribit (Guibertus nimirum loco supra cit.) Carthusienses nusquam pene loqui, nam si quid peti necesse est, siguo exigitur.« Sed videamus ex Guigonis nostri consuetudinibus, an Guibertus recte mores nostros calluerit. Sic igitur loquitur Guigo: »Soli degentes signa coenobiorum aut nulla, aut pauca novimus, sufficere putantes linguam solam, non etiam caeteros artus reatibus implicare loquendi; et ideo si tanta necessitas urget, uno vel duobus, aut certe paucissimis verbis, quod res postulat, maluimus indicari.« Non igitur signis, [Col. 0160A] ut vult Guibertus, sed lingua, quae nobis necessaria sunt, exigimus. »Sunt autem, inquit Guibertus, infra montem illum (Carthusiae) habitacula laicos, vicenarium numerum excedentes, fidelissimos retinentia.« At idem Guigo sic sanxit: »Laïcorum autem numerus, quos Conversos vocamus, sedecim statutus est.« Hinc suspicamur, vel Guibertum non obiisse anno 1124, et vixisse usque ad tempora Basilii Prioris Carthusiae, id est, post annum 1150, vel capitulum illud (XI nempe lib. I supra cit.) Operi Guiberti a quodam alio fuisse insertum. Nam circa tempora Basilii numerus conversorum et mercenariorum coepit augeri, ut patet ex chartis capitulorum generalium, et confirmatur a Petro Cluniacensi, qui in capite 28 lib. II de [Col. 0160B] Miraculis, quem circa annum 1150 edidit, ut suo loco dicemus, scribit numerum conversorum tunc fuisse octodecim. Asserit Guibertus Carthusienses »tanto coeptae contemplationis fervore ferri, ut nulla temporis longitudine a sua institutione desistant, nec aliqua arduae illius conversationis diuturnitate tepescant.« Ex his certe verbis colligimus magnam »temporis longitudinem« seu »diuturnitatem conversationis« ab institutione Ordinis effluxisse usque ad tempus, quo haec scribebantur, ita ut esset admirationi, quae profecto non fuisset, si ultra aetatem Guiberti, qui fuit S. Brunonis coaevus, non extenderetur. Nec propterea adeo fuissent laudandi Carthusienses.

271. »Pergit Guibertus suam circa sanctum Brunonem [Col. 0160C] imperitiam prodere, dicens: Inde etiam (de Carthusia) qua nescio occasione, mirabilis iste Bruno recedens, postquam his, quae praelibavimus, rudimenta multa dictorum et factorum inculcatione praestiterat, ad Apulos, nescio, Calabrosne concessit, et ibidem huic quiddam simile vivendi genus instituit.« Sanctus Bruno invitus e Cartusia recessit, jubente et cogente Urbano II summo Pontifice, quem piis consiliis per aliquot annos juvit, maxime in conciliis, tunc temporis celebratis. Sed haec omnibus nota solus ignoravit Guibertus, qui fatetur se nescire qua occasione sanctus Bruno Carthusiam dimiserit. Deinde putat sanctum patriarcham recta via a Galliis se transtulisse [Col. 0160D] in Apuliam vel Calabriam, sed ad utram revera concesserit, ignorat. Sanctus Bruno, dum in aula Urbani versabatur, a clero Regiensi in archiepiscopum, annuente Pontifice, postulatus, electioni assensum praebere noluit, acceptaque ab ipso Urbano licentia, in solitudinem, quam in Calabria elegerat, secessit. Sed Guibertus, horum omnium ignorans, scribit eum, dum in eremo latitabat, suarum nihilominus virtutum fulgore proditum, a summo Pontifice, ut fieret episcopus, quaesitum et tentum, aufugisse. »Ibi, inquit Guibertus (an in Apulia vel in Calabria nescit) cum multa humilitate se ageret, et omnimoda piorum exemplorum praebitione circumquaque fulgeret, ad episcopi dignitatem ab Apostolica Sedo quaesitus et tentus fugit.« Ex his patet Guibertum [Col. 0161A] penitus ignorasse, an sanctus Bruno unquam Urbano papae adhaesisset, quod tamen apprime scire debuerat; quandoquidem et Urbani coaevus fuerat, et quasi eadem provincia genitus. Nam ipse ex urbe Bellovaco oriundus erat, postea factus abbas de Novigento in dioecesi Laudunensi, utraque civitate sub metropoli Remensi; Urbanus vero ex territorio et clero Remensi erat, ut ipsemet Guibertus scribit.

272. »Post verba, a Launoio ex Guiberto exscripta, prout ea superius retulimus, statim subjungit Guibertus in eodem capitulo: Hae, inquam, personae conversionum tunc temporis extulere primordia. His cohaesere continuo virorum feminarumque greges, omnis protinus ordo concurrit.« Et inferius: [Col. 0161B] »At feminae itidem insignes, maritorum celebrium jugalitate deserta, et a piis cordibus liberorum abstenta, collatis inibi opibus, ecclesiasticis se stipendiis contradebant.« Quid haec sibi volunt? Guibertus obiit circa annum 1124 et tamen loquitur de feminis sive monialibus Carthusiensibus, quas in Ordinem admissas tantum fuisse circa annum 1145, in Annalibus probabimus. Et de feminis quidem loquitur, quae »deserta maritorum jugalitate,« nostrum institutum amplexae fuerant, cum constet nullas unquam in partheniis nostris susceptas fuisse mulieres sive viduas, sive nuptas, sed tantum feminas seu virgines, nuptiarum omnino expertes, propter consecrationem, quae semper in usu fuit apud nostras moniales, quaeque solis virginibus [Col. 0161C] conceditur. Praeterea toto primo Ordinis nostri saeculo unum tantum parthenium Carthusiense fundatum exstitit. Pergit ibidem Guibertus: »Quid de aetatibus loquar, cum decennes et undecennes infantuli similia meditarentur et multa castigatiora gererent, quam aetatula pateretur?« Quis unquam talia audivit, vel scripsit de Ordine Carthusiensi? ad quem pueris nullus unquam patuit aditus; imo semper prohibitus juxta statutum R. P. Guigonis, sic de aetate suscipiendorum scribentis: »Pueros sive adolescentulos non recipimus, quia per eos monasteriis multa contigisse dolemus. . . sed viros, qui juxta praeceptum Domini per manum Moysi viginti ad minus annorum sacra possint ad bella procedere.«

[Col. 0161D] 273. »Sunt et multa alia his similia in eodem capitulo apud Guibertum, a nostri Ordinis institutis ita aliena, ut nobis ea legentibus subierit in animum, vel ea non esse Guiberti, vel saltem ad nos nullatenus spectare, licet Dacherius, vir alioquin sagacissimus, contrarium sentiat, in scholiis ad marginem eorumdem verborum sic scribens post Notulas de sancto Brunone: »Viri ac feminae illius vivendi genus arripiunt. Etiam decennes et undecennes infantes. Innumera constituit (nempe Bruno, qui praeter Majorem Carthusiam et monasterium in Calabria nullum aliud aedificavit) monasteria.« Et in Indice ad eumdem Guibertum: »Carthusiensis Ordinis origo pag. 465 seu 467, Carthusiae descriptio 466 seu 468. [Col. 0162A] Viri, feminae ac pueri illud vivendi genus arripiunt. Innumera constituunt monasteria, ibid. Abunde ditantur. 467,« etc. Scripsit quidem eodem loco Guibertus, hominibus sive Carthusiensibus sive aliis, de quibus locutus est, »coepisse ubique loci nova construi monasteria, et, undecunque confluentibus magnos alimentorum reditus adhiberi,« sed nobis, abditiora rerum Carthusiensium perscrutantibus, horum innumerorum monasteriorum fundationes nusquam occurrerunt; imo patebit in nostris Annalibus, ante annum 1124 vix quinque aut sex Carthusias tunc fuisse fundatas, et eas quidem pauperrimas.« Hactenus Carthusianus anonymus, merito sane, contra ac antea opinatus fuerat Dacherius, existimans, ad Carthusianos non spectare, quae [Col. 0162B] a Guiberto de ingenti feminarum puerorumque, religiosae monasticaeve vitae sese dedentium, multitudine lib. et cap. citt. traduntur.

274. Etenim haec, quae suis ibidem de S. Brunone dictis proxime subjungit, sequentia verba, »Hae. . . personae conversionum tunc temporis extulere primordia,« non ad solum S. Brunonem, sed etiam ad S. Simonem Crispeiensem Ordinis S. Benedicti e comite monachum, in Opere nostro ad 30 Septembris diem jam datum, Ebrardum, Britoliensem comitem, aliosque, ad vitam monasticam aut saltem meliorem, a Carthusiana tamen diversam, conversos, de quibus proxime ante habitum de S. Brunone sermonem egerat, referenda sunt, ac proin quae deinde subdit, »His (personis nempe, quae conversionum [Col. 0162C] tunc temporis extulere primordia) cohaesere continuo virorum feminarumque greges, omnis protinus ordo concurrit. Quid de aetatibus loquar? Cum decennes et undecennes infantuli senilia meditarentur, et multo castigatiora gererent, quam aetatula pateretur. Fiebat in illis conversionibus, etc.,« ita accipienda sunt ut significent, tunc feminas virosque, imo etiam pueros, meliori quidem castigatiorique vitae sese dedisse, non tamen omnes institutum a Brunone Ordinem, sed vel hunc vel alium, prout cujusque sexus aut conditio ferebat, esse amplexos, itaque Brunoni aliisque, de quorum conversione Guibertus egerat, cohaesisse, cuidam scilicet e diversis, quae hi vel instituerant, vel sectati fuerant, [Col. 0162D] melioris vitae generibus sese dedendo. Jam vero, cum id ita sit, non est sane cur, quae apud Guibertum lib. et cap. citt. de viris, mulieribus, puerisque memorantur, erroris falsitatisve arguantur, hincque Guiberto, veluti qui talia litteris mandare non potuerit, abjudicentur. Quod alioquin fieri deberet, cum certe aetate Guiberti, qui anno 1124, ut Mabillonius Annalium Benedict. lib. LXXIV, num. 71, et post hunc Historiae litterariae Franciae scriptores tom. X, pag. 438 docent, vita functus est, nullae omnino, quae Carthusiensis Ordinis essent, moniales exstiterint, nec ullae umquam in hunc viduae nuptiasve expertae mulieres fuerint admissae.

275. Sed quid dicendum de aliis, a Guiberto pariter memoratis, quae scriptorem, ut Carthusianus [Col. 0163A] noster anonymus putat, anno 1124 posteriorem exigunt, quaeque proinde, ni Guibertus ultra hunc annum vitam protraxerit, litteris abs illo mandata esse non possunt? Talia sunt (adi num. 269) laicorum seu conversorum numerus, tempori subsecuto duntaxat conveniens, cellularum per gyrum claustri exstructio, ac tandem ductus fontis, cellulas omnes ambientis atque in has influentis. Verum laicorum seu conversorum numerum majorem, quam esset, facere potuit Guibertus e narratione erronea sibi facta. Potuit etiam eodem ex capite in cellularum situ (de hoc tamen quid contra Guibertum num. 269 velit Carthusianus anonymus, non satis intelligo) assignando errare. Quod autem ad fontis ductum pertinet, cum a Guigone, qui ab anno 1110 Carthusiae [Col. 0163B] ad annum usque 1136 praefuit, opus illud, uti ipsemet Carthusianus noster anonymus docet, fuerit inceptum, quid si Guibertus, quod magna industria ac labore a Guigone inchoatum intellexerat, ad apicem etiam perductum sibi persuaserit? Quid si fontis, omnes Carthusiae cellulas aetate Guiberti ambientis aquisque respergentis, ductui praestantior ab Antelmo post aquae ductus fuerit substitutus? Necesse itaque non est ut haec vel ab alio, quam a Guiberto, scripta sint, vel ut hic ultra annum 1124 vitam produxerit. Id etiam dicendum de sequentibus, quibus Guibertus cit. Vitae suae libri primi cap. 11 Carthusienses celebrat, hisce verbis: »Tanto coeptae contemplationis fervore feruntur, ut nulla temporis longitudine a sua institutione desistant, nec aliqua arduae [Col. 0163C] illius conversationis diuturnitate tepescant.« Ut quid enim haec de Carthusiensibus, qui jam triginta aut etiam viginti duntaxat annis in suscepta austerissimae in Carthusia vitae norma, a Brunone anno 1084 institui primum coepta, constanter perseverassent, pronuntiare Guibertus, anno demum 1124 vita functus, nequiverit.

276. Jam vero, cum haec omnia ita habeant, laudatum Guibertinae Vitae caput 11 ipsummet Guibertum non habere auctorem, dictove hujus Operi a scriptore posteriore fuisse insertum, in medium supra ex annalista Carthusiano anonymo adducta minime evincunt, etsi interim fatendum sit, palam ex his esse, Guibertum rerum omnium ad S. Brunonem institutumque ab eo Ordinem spectantium, haud satis gnarum [Col. 0163D] fuisse. Quod dum dico, non est cur continuo putes Guibertum etiam et in aliis, quae de Brunone narrat, a veritate aberrasse, et Parisiense, quo hic in eremum pulsus sit, prodigium ignorasse, ac proin mirum nemini illius de hoc silentium debere accidere. Ea enim, quae sanctus noster in Carthusia ab omnium fere hominum conspectu semotus, ac deinde in Calabria, procul a Galliis Novigentinaque abbatia dissita, gessit, distinguenda sunt ab iis, quae Remis aliisque in locis, Novigento haud multum remotis, praestitit. Etsi enim in illis subinde errasse deprehendatur Guibertus, in hisce tamen idcirco, utpote quibus non tantum tempore, sed et loco fuerit vicinus, pariter errasse censendus non est, nisi solida, quae id probet, [Col. 0164A] ratio aliunde possit afferri. Quod vero ad Parisiense prodigium nominatim pertinet, cum publice coram innumera propemodum hominum multitudine in opinione, quam hic discutimus, nec admodum procul a Novigentina abbatia evenerit, id Guibertum ignorasse, nullo modo verosimile fieri potest ex eo, quod aliqua Sancti vel in Carthusia vel in Calabria procul a Novigento aut certe extra omnium fere hominum conspectum gesta satis explorata perspectaque haud habuerit.

277. At vero Tractatus de S. Brunone a Carthusianis hujatibus mecum communicati, auctor lucubrationis suae num. 36 ea praeterea scribit, quibus opus, a Guiberto de Vita sua scriptum atque a Dacherio editum, pro suspecto interpolatoque indicat [Col. 0164B] habendum. En ejus verba: »Cum Claudius Hemeraeus doctor Sorbonicus opus satis grande anno 1672 Brunoni d'Affringues ordinis nostri praeposito generali dicasset, inscriptum Carthusianus sive Iter ad sapientiam et ad ejusdem Operis calcem Fragmenti ex Guiberti Tractatu S. Brunonis et instituti nostri laudes complectens curasset adjungi, de hujus Fragmenti fide haec idem praepositus generalis ad Joannem de Bacca Carthusiae Paularistanae in Castella Priorem scripsit: Imprudenter fecit ille dominus Hemeraeus, qui in suo Carthusiano inseruit Fragmentum de Origine nostri Ordinis, quod est falsum et fictitium, ut monuit me Prior Parisiensis, scribens de praefato domino Hemeraeo, auctore dicti libri, qui inscribitur CARTHUSIANUS. Et revera Lucas d'Achery, [Col. 0164C] monachus Benedictinus, de Ecclesia ob editos codices bene meritus, totius tractatus apographum fatetur esse recentiori manu scriptum, mendis scatens quam pluribus, inversa verba, sententias interdum aut mutatas aut prorsus sublatas, ut nonnulla penitius inspicienti sibi fuerint vix non divinanda. Quam ob rem cum cuncta Guiberti Opera in lucem vellet emittere, omnem movit lapidem, ut praefati tractatus autographum, quod paulo ante in manus cujusdam doctoris Parisiensis devolutum fuisse audiverat, comperire posset; sed frustra.«

278. Ita ille: ast quamvis Dacherio Operis, quod Guibertus de vita sua scripsit, apographum duntaxat praeluxerit, isque librorum mss., in bibliothecis latentium, diligentissimus editor pluribus id [Col. 0164D] mendis scatere, nec autographum, diligentissima facta indagine, sese invenire potuisse in Admonitione praevia, quam editis a se Guiberti Operibus praemisit, edoceat, illud tamen Operis istius apographum non videtur ita fuisse corruptum, ut capita integra, aut etiam capitum Fragmenta notatu utcunque digna, qui Guiberti non essent, sibi haberet inserta. Fas est id colligere ex ipsis, quae hac de re in laudata Admonitione praevia occurrunt, Dacherii verbis. Ea idcirco huc transcribo. Sic habent: »Abbatis nostri (Guiberti) librorum de Vita sua apographum tantummodo invenire fas fuit, graphice quidem ac recentiori manu scriptum, sed mendis scatens quam pluribus, inversa versa, sententiae [Col. 0165A] interdum (verbi scilicet unius alteriusve, uti ex sequentibus apparet, scriptione aut erronea, aut lecta difficili) aut mutatae aut prorsus sublatae, ut nonnulla penitius inspicienti mihi fuerint vix non divinanda; caetera vero, quae me praeteriere verba, eorum loco puncta supplevi, seu margini ascripsi alia quaedam. Audiveram sane et multoties repetitum agnoveram, autographum ad nostra tempora inter ecclesiae Laudunensis vetustos codices asservatum, ac postmodum antiquae rei perito viro D. Dey doctori Parisiensi, qui pridem obiit, collatum; quas autem in manus posthac devolutum fuerit, omnem movi lapidem, quatenus comperire valerem, sed frustra.« Haec Dacherius: ast, cum verba duntaxat sententiasque eo, quo jam monui, modo mendis [Col. 0165B] laborasse, edicat, quis hinc capita integra, insigniaque Fragmenta, quae Guiberti non essent, Operi fuisse adjecta, concludat? Jam vero, cum id ita sit, supra plus semel citatus hujus locus, quo initiorum conversionis S. Brunonis occasio memoratur, pro additamento, ad Guibertum facto, haberi non potest, ac proin, quod ex servato ibidem ab hoc scriptore de doctoris Parisiensis anastasi silentio formatur, argumentum negativum vim omnem, quam supra ei attribui, conservat.



§ XVI. Quid de Ordinis Carthusiensis, uti id Launoius vocat, et Petri Venerabilis silentio censendum.

279. Quae apud Labbeum tom. I Bibliothecae novae librorum mss. pag. 638 et binis seqq. exstant, quinque primorum Carthusiae Priorum elogia summo antiquitatis [Col. 0165C] merito gaudere, ac nominatim quidem quatuor priora ante annum 1138 scripta esse, satis superque, quae § 1 in medium adduxi, evincunt. Hinc illorum auctores, aut potius, si de quatuor duutaxat primis sermo sit, auctorem non immerito antiquis, qui S. Brunonis meminerunt, scriptoribus in sua de vera causa secessus S. Brunonis in eremum Dissertatione cap. 1 Launoius accenset. Ast an pariter ibidem ex servato in quinque illis elogiis, in veteri ms. Statutorum et Consuetudinum Ordinis Carthusiensis codice inventis, de prodigiosa doctoris anastasi silentio Carthusianorum, cujus hoc vocat, Ordinem contra illam testari, non immerito arguit? Antequam, quae mea hac de re sit opinio, edicam, Launoii verba una cum Carthusiani nostri anonymi [Col. 0165D] ad haec in Annalium Ordinis sui libro quarto hactenus non vulgato responsione huc transcribo. Launoius itaque post descriptum e codice ms. mox laudato sancti nostri elogium ita disserit: »Hic mentio nulla doctoris vel canonici Parisiensis mortui, qui solemnes inter exsequias damnatum se esse responderit, aut hujusce portenti, quod beatum Brunonem in eremum Carthusiae impulerit: quae tamen duo rata esse apud antiquos omnes, Raynaudus scribere non dubitavit. Antiquis porro scriptoribus non possum non accensere eos, qui codicem illum Statutorum Parisiis, ubi nunc apud Carthusienses asservatur, vel alio in loco descripserunt, et quinque primorum Carthusiae Priorum historiam ita ediderunt, [Col. 0166A] ut, si quid in iis miraculi deprehensum est, observarint.

280. »Quam ob rem nihil est admodum cur causeris, hos auctores, de quibus loquimur, ea silentio praeteriisse; quae ad commendandam Priorum illorum conversionem et saeculi fugam conducerent. Neque vero causa mihi ulla suppetit, cur vetustiores Carthusiani praecipuum originis suae monimentum omisissent, quod recentiores ex iis nonnulli in libros et parietinas tam cupide conjiciunt et horrendum saeculisque omnibus memorandum spectaculum« appellant. Hoc certe monimentum ejusmodi non est, ut antiquos omnes Carthusianos latuerit, et solis notum esse potuerit recentioribus, qui hac in parte si recte saperent, non nisi ex antiquiorum [Col. 0166B] commentariis sapere deberent. »Quod enim, inquit Baronius, de rebus adeo antiquis sine alicujus vetustioris auctoritate profertur, contemnitur.« Ita ille: audi modo, quae reponat laudatus Carthusianus anonymus. »Lectorem benevolum, inquit Annalium suorum lib. cit. num. 102, testem appellamus, utrum quae supra de Brunone et successoribus ejus (quatuor proximis scilicet) in jejuno illo (Adi Labbeum Bibliothecae Novae loco proxime cit.) vitae eorum Breviario tam paucis verbis auctor codicis (qui ex num praeced. Launoio praeluxit) praemisit, tanti sint ponderis, ut ex iis juste et merito Launoius ducere potuerit hanc consequentiam: Antiquis inquit, scriptoribus non possum non accensere eos, qui codicem illum [Col. 0166C] Statutorum Parisiis, ubi nunc apud Carthusienses asservatur, vel alio in loco descripserunt et quinque primorum Carthusiae Priorum historiam ita ediderunt, ut, si quid in iis miraculi deprehensum est, observarint.« Ecce quantas projicit ampullas juxta poetae effatum, ut stylo tumido suas extollat auctoritates. »Non possum, inquit, eos, qui codicem illum descripserunt.« Nonne melius veriusque dixisset eum qui codicem illum descripsit, »cum vix triginta foliola contineat, nisi velit totidem fuisse scriptores, quot sunt codicis folia?«

281. Sed levia sunt haec. Audi tumidiora. »Ii, qui codicem illum descripserunt, quinque primorum Carthusiae Priorum historiam ita ediderunt, ut, si quid in eis miraculi deprehensum est, observarint.« [Col. 0166D] Sed, quaeso, quaenam sunt haec miracula, quae in tam brevi narratione, uno folio contenta, scriptores illi observarint? Nulla certe, saltem in elogiis quatuor primorum Priorum, quae superius ex omnium hujusmodi codicum antiquissimo (Adi dicta num. 4) retulimus. De Guigone enim nunc tacemus, quia ejus elogium, ut monuimus, a recenti manu superinductum fuit. Nunquid propterea nihil miraculi inter hos primos Patres, aut ab eis factum est? Pro nobis iterum respondeat Petrus Cluniacensis. »Multa, inquit, in illo sacro (Carthusiensium nimirum) Ordine miracula contigisse, a pluribus accepi.« An igitur falsa sunt, quia scriptores codicis de iis siluerunt? Sed ad sanctum Brunonem [Col. 0167A] redeamus. Scriptores sive potius scriptor hujus codicis, ut correctius modo loquamur, totam ejus vitam ab infantia illius usque ad secessum in Carthusiam his paucissimis verbis complectitur: »Bruno Teutonicus, ex urbe Colonia parentibus non obscuris natus litteris tam secularibus quam divinis valde munitus, ecclesiae Remensis canonicus et scholarum magister, relicto saeculo, eremum Carthusiae fundavit et rexit sex annis.« Ecce totam conversionem S. Brunonis, quinque verbis comprehendit, »Relicto saeculo, eremum Carthusiae fundavit,« quod de cujuslibet saeculo abrenuntiantis conversione dici potest. An tam paucis verbis historiam Brunonis ita edidit« scriptor ille, »ut, si quid in ea miraculi deprehensum est, observarit,« ut vult Launoius? [Col. 0167B] Sed, sicut tacuit de visione septem stellarum, sancto Hugoni exhibita, de sex sancti Brunonis sociis, de persecutionibus Manassae, de voto illius, et de multis aliis, praeclare ab eo gestis, ita non mirum, si et spectaculum praetermisit.

282. Denique notandum est videri scriptoris scopum hunc fuisse unicum, nempe catalogum Priorum Carthusiae contexere, et annos praelationis eorum designare. Nihil enim accuratius describere videtur, cum maxime de Brunone observet, quod »sex annis Carthusiam rexerit, et in Calabria obierit« undecimo plus minus anno post egressum Carthusiae. Quod et diligenter de aliis annotat, ita ut sub finem annos summatim repetat, qui a fundatione Carthusiae usque ad mortem Joannis Tusci effluxerant. »Colliguntur [Col. 0167C] itaque, inquit, a primo magistri Brunonis anno usque ad hujus (Joannis) ultimum anni viginti quinque (qui ante obitum ejus, qui est Nonis Octobris) circa nativitatem B. Joannis Baptistae complentur; tali quippe tempore a magistro Brunone praefata coepit eremus habitari.« Quod etiam observavit ille, qui Guigonis elogium eidem codici inseruit.« Ita habet anonymi Carthusiani ad petitum a Launoio e codicis num. 279 laudati silentio argumentum negativum responsio. Et vero, cum Codicis, id est, quatuor primorum Carthusiae Priorum Chronici auctor sancti nostri vitam ac gesta omnia ex instituto non descripserit, multaque de Brunone subticeat, quae tamen apprime, maxime si, ut apparet, Guigo is fuerit, explorata habuit, formatum ex [Col. 0167D] illius silentio argumentum vim aut prorsus nullam aut certe perexiguam hic obtinet, maxime cum ratio afferri non queat, qua utcunque verosimile evadat, scriptorem illum commissurum non fuisse, ut Parisiense prodigium, quod, si factum fuerit, haud dubie cognovit, silentio praeteriret.

283. Ad alterum modo, quod § praesenti etiam examinandum, quodque e Petri, cognomento Venerabilis, silentio formatur, argumentum negativum progrediamur. Vir hic, anno circiter 1093 natus, cum gloriosam per annos aliquot operam militiae navasset, monachis Cluniacensibus, saeculo relicto, sese adjunxit, cumque deinde abbas hisce anno 1122 fuisset praefectus, hocque munus triginta quatuor [Col. 0168A] amplius annis obiisset, anno 1156 ad Dominum migravit, sanctitate vitae juxta ac variis Operibus, quae concinnarat, post se relictis illustris. Haec inter unum est, de miraculis conscriptum atque in duos libros divisum. In horum altero, sese »ad roborandam fidem et mores instituendos miracula,« vel ipso suo »tempore, vel circa sua tempora gesta, quorum cognitio indubia datur, scribere« proposuisse, Petrus praefatur et tamen miraculi seu prodigii, quo doctor Parisiensis se damnatum, innumerae astanti populi multitudini publice denuntiarit, nuspiam in toto laudato suo Opere mentionem facit. Hinc, omnem de luctuosa hac historia narrationem in fabulis esse habendam, Launoius in sua de vera causa secessus S. Brunonis in eremum Dissertatione cap. 3 [Col. 0168B] pronuntiat. Verum an merito hic, Papyrium Massonum supergressus, tanto in pretio habuit Petri Venerabilis illa de re silentium? Cartusianus noster anonymus, qui Annalium Ordinis sui librum quartum hactenus non vulgatum concinnavit, quo, Petrum Parisiensis prodigii in toto suo de miraculis Opere meminisse non debuisse, ostendat, nonnulla primum de scopo, quem in hoc contexendo sibi praefixum habuit sanctus is Cluniacensis abbas, in medium adducit, simulque, quae et qualia in illo referat miracula, examinat, ac deinde, quae Launoium, ut magnam contra doctoris damnati anastasim Petri de hac silentio vim inesse putaret, impulere, rationes rationibus contrariis confutare conatur. Totum, quod hunc in finem instituit, ratiocinium, [Col. 0168C] cum id ad confutandum Launoium plurimum valere autumet, ob rationem, num. 185 in fine datam, integrum huc, ut ut valde longum sit, transcribo, adjecturus etiam ad calcem, quae mea sit de re isthac opinio.

284. Sic itaque Operis sui num. 105 praefatur: »Cujus (Petri Venerabilis) silentium de nostro (doctoris redivivi ac damnati) spectaculo tanti facit Launoius post Papyrium Massonum, ut inde illam narrationem in fabulis habendam esse, audacter pronuntiet. Sed antequam argumentationes ejus refellamus, praestat Petri Venerabilis Opus, de quo quaestio est, ab auctore inscriptum De miraculis,« minutatim expendere, ut ex accurato illius examine cessent lectores admirari, quod de tam stupendo [Col. 0168D] prodigio siluerit;« ac deinde rem ipsam mox aggrediens hunc prosequitur in modum: »Hoc Opus in duas partes, sive libros distinguitur. In prioris libri Praefatiuncula hanc reddit sanctus abbas rationem, cur de hac materia (de miraculis scilicet) scribere aggressus fuerit, nempe ne Ea miracula, quae nostris, inquit, temporibus proveniunt, cum non sit, qui ad illa scribenda animum applicet, quae prodesse legentibus manifestata poterant, infructuoso silentio tecta dispereant.« Hic liber viginti octo comprehendit capitula, quorum viginti et unum complectuntur res mirabiles, quae vel in ipsa Cluniacensi abbatia, vel in aliis ejusdem Ordinis monasteriis peractae sunt. In quinque aliis capitulis [Col. 0169A] referuntur historiae, quae in locis a Cluniaco non remotis contigerunt, si unum aut duo excipias. Nam ipse abbas in capitulis nono, et vigesimo tertio declarat, se relaturum, quae in Cluniacensi monasterio, vel circa accidisse audierat. Alia denique duo faciunt mentionem de quodam sacerdote, et quodam juvene in Teutonicis partibus, divinis mysteriis et sacra communione abutentibus.

285. »Unum acceperat Petrus ab episcopo Claromontensi, qui videtur esse Aymericus, antea abbas Casae Dei ordinis Cluniacensis, aliud a priore et fratribus cujusdam monasterii, in iisdem locis siti. Quid vero hic intelligat per Teutonicas partes, videtur postea indicare, ubi de urbe Matiscone, in cujus dioecesi situm est Cluniacum, loquens sic scribit: [Col. 0169B] Est eadem Matiscus in finibus regni Francorum, quod a Teutonicorum vel Romanorum imperio Arar fluvius, a Lotharingia sumens initium, Rhodanusque, in mare Mediterraneum habens profluxum, disterminat.« Ex quibus verbis licet conjicere, haec duo miracula etiam facta fuisse in regione a Cluniaco non remota. Unde Petri scopus fuisse videtur, tantum ea narrare, quae in suo ordine gesta fuerant, additis nihilominus quibusdam, quae casu audierat circa Cluniacum accidisse. Quae quidem omnia, in his viginti octo capitulis contenta, videntur patrata, ipso abbate jam praesidente, id est, post annum 1122 praeter quaedam ad ordinem Cluniacensem pertinentia, quae gesta sunt sub Hugone, qui eamdem abbatiam rexerat [Col. 0169C] annis circiter sexaginta, in ejus regimine mortuus anno 1109. Praeterea notandum est, quod cuncta, in hoc libro a Petro recensita, exceptis duobus aut tribus exemplis, ei relata fuerint a personis ejusdem ordinis, inter quas etiam annumerandus est, ut diximus, Aymericus episcopus Claromontensis.

286. »In posterioris libri prologo sic scribit venerabilis abbas: Quoniam ad roborandam fidem et mores instituendos miracula, nostro tempore vel circa nostra tempora gesta, quorum cognitio indubia datur, scribere proposui,« etc. Haec non solum ad sequentem librum, sed ad primum spectant, in quo, ut monuimus, quaedam circa tempora illius, id est, tempore sancti Hugonis abbatis; et quidem de rebus tantum, Cluniacensem ordinem tangentibus, [Col. 0169D] gesta fuerant. Hic alter liber de miraculis triginta duo continet capitula, in quorum primo Petrus ex communi fama narrat, quomodo quidam comes Matisconensis olim visibiliter a diabolo raptus est. In secundo agit de homine, »Qui terra obrutus per sacrificia et orationes Ecclesiae ab angelo pascebatur;« quod in Gratianopolitano episcopatu evenisse asserit, et forsan acceperat veniens ad Carthusiam Majorem, ad quam non semel ascendisse suis locis in Annalibus dicemus. A capitulo tertio ad capitulum vigesimum tertium inclusive vitam Matthaei monachi Cluniacensis et episcopi Albanensis, anno 1139 sanctissime defuncti, perscribit. In vigesimo quarto et vigesimo quinto, vigesimo sexto, vigesimo septimo, [Col. 0170A] trigesimo primo, et trigesimo secundo capitulis, quae recenset, eo praesidente, in suo ordine contigerant. In vigesimo octavo capitulo tractat »De institutis Carthusiensium monachorum.« In vigesimo nono »De quodam fratre Carthusiensi, qui mira vigilans vidit.« In trigesimo »De miraculo cereorum Romanorum,« quod affirmat singulis annis fieri in ecclesia S. Mariae Majoris, »usque ad hanc nostram aetatem,« inquit, »et quantum deinceps Deo placuerit. Ex his triginta duobus capitulis viginti septem spectant ad ordinem Cluniacensem: duo prima cum vigesimo octavo et vigesimo nono, quae sunt de Carthusiensibus, res comprehendunt in regionibus, a Cluniaco non remotis, transactas. Solum capitulum trigesimum rem narrat, [Col. 0170B] longe a Cluniaco patratam, nempe Romae, quam forsan ipsemet ante aliquot annos ibidem degens vel audierat vel viderat.

287. »Totum igitur illud opus, duobus libris distinctum, continet sexaginta capitula, quorum quadraginta octo sunt de miraculis, apud Cliniacenses sub ipso Petro abbate vel sub S. Hugone, qui eum monachum fecerat, perpetratis. In aliis decem (nam de duobus Carthusienses spectantibus modo non loquimur) agitur de rebus mirabilibus, quae, Petro vivente vel etiam praesidente, ut ex earum narrationibus conjicere licet, si unum portentum de comite Matisconensi excipias, evenerunt ordini quidem Cluniacensi extraneae, sed vel circa Cluniacum (ut ipse abbas monuit) solo fere dempto Romano [Col. 0170C] miraculo, actae vel a monachis ejusdem ordinis Petro enarratae praeter quinque aut sex, quas ab hominibus externis, sed fide dignis et Cluniaco vicinis didicerat. Haec autem omnia diligenter, et forte paulo latius examinata satis evidenter declarant, silentium Petri Cluniacensis nihil veritati nostrae historiae detrahere. Quid enim mirum, si inter quinque aut sex miracula, ad suum ordinem non pertinentia, spectaculum nostrum non recensuerit? Haec praeter unum aut duo acta videntur circa Cluniacum, Petro vivente, et ei ab amicis vicinis relata fuerunt; prodigium vero damnati hominis Parisiis satis longe a Cluniaco, et forsan inter privatos parietes (si etiam coram paucis, nullam sane petitum ex Petri silentio argumentum [Col. 0170D] vim habet) contigit, et annis fere quindecim, antequam idem abbas nasceretur. Nec etiam dubium esse debet, quin multa alia prodigia in Galliis, in Hispaniis, in Anglia, in Italia, Petri temporibus, vel circa ejus tempora evenerint, et tamen, his exceptis, quae ad suum ordinem attinent, de nullo meminit, licet in has exteras regiones profectus fuisse legatur, non solum monasteriorum sui ordinis, sed totius Ecclesiae negotia promoturus. Cur igitur nostrum potius, quam illa alia prodigia, suo operi inseruisset?

288. »Sed audio, qui pro Launoio respondeat I Petrum statuisse miracula, quae suo tempore ubivis contigerant, litteris consignare.« II »Singuta [Col. 0171A] miracula. quae suis usurpaverat oculis, vel quae ab hominibus fide dignis acceperat, duobus libris comprehendisse.« III »Ad secundi libri calcem Carthusianae religionis initium, statuta et mores uberiori oratione depinxisse.« IV »Sese dolere plurimum, testatum fuisse, quod plura non posset referre miracula, quae ad amantissimum sibi Carthusianorum ordinem spectant.« V »Inter miracula quae suo tempore passim in Galliis facta commemorat, et inter ea, quae de prima Carthusianorum origine et miraculis disseruit, stupendam hominis mortui narrationem desiderari.« Postremo ipsum Petrum »dixisse, Carthusiensium ordinem suo tempore institutum esse.« Hae sunt rationes, quas cum ex verbis, tum ex silentio Petri [Col. 0171B] venerabilis contra veritatem prodigii Parisiensis deduxit Launoius. Ad I respondemus, Petrum quidem dixisse, consilium fuisse, »Miracula ubilibet suo tempore facta ad posterorum memoriam transmittere,« sed probavimus, eum etiam dixisse, mentem suam fuisse, narrare ea, quae circa Cluniacum gesta fuerant; et ex discussione totius operis comperimus, cuncta fere ab eo conscripta miracula, quae suum ordinem non respiciunt, patrata fuisse in regionibus, a Cluniaco non multum remotis: quae vero in exteris sive remotioribus locis contigerant, vel in sui ordinis monasteriis acta fuisse, vel a personis ejusdem sibi relata. Ad II fecimus satis, cum ostendimus, eum toto suo opere comprehendisse tantum miracula, ad suum ordinem spectantia. [Col. 0171C] praeter decem, quorum quatuor aut quinque a Cluniacensibus monachis, caetera ab amicis Cluniaco vicinis didicerat.

289. »Ad III. Fatemur, Petrum longa narratione statuta et mores nostri ordinis depinxisse, sed non ita ubertim initia ejus depinxit, ut vult Launoius. Sic enim de his habet: Servatur,« inquit, »in Burgundiae partibus inter omnes Europae nostrae monastici ordinis professiones professio quaedam, multis aliis ejusdem monastici propositi sanctior et cautior, instituta nostro tempore a quibusdam Patribus magnis, doctis et sanctis, magistro Brunone Coloniensi, magistro Lauduino Italico, ac quibusdam aliis vere magnis, ut dixi, et Deum timentibus viris, qui quorumdam antiquorum [Col. 0171D] monachorum tepiditate, negligentia ac desidia praedocti, saeculo abrenuntiare volentes, cautius sibi suisque in via Dei sectatoribus, consuluerunt,« etc. Deinde multa de vestibus, de reditibus, de moribus ac statutis addit. Haec est ejus uberior, sive potius sterilior narratio de initio ordinis. Nam ibi tantum dicit, quod »professio quaedam aliis sanctior instituta fuerit a magistro Brunone Coloniensi, magistro Lauduino Italico ac quibusdam aliis vere magnis Patribus.« Sed postea ut recte annotavit Launoius, »Uberiori oratione depingit statuta et mores ordinis.« Hic enim erat scopus illius, ut sapienter monuit doctus Saussaeius, nempe »Agere de instituto, non de institutione Carthusiani [Col. 0172A] ordinis.« Et revera si decrevisset, institutionem ordinis depingere, multa alia narrasset, quae ignorare non poterat. Unde nihil de causa institutionis, sive illa orta fuerit ex collatione sanctum Brunonem inter et alios clericos Remenses habita, sive ex persecutionibus Manassae, aut ex terrificis damnati hominis clamoribus: nihil etiam de modo, de sancti Brunonis, et sex sociorum ejus Gratianopolim adventu, nihil de accessu ad sanctum Hugonem episcopum, nihil de septem stellarum eidem episcopo facta visione profatus est; quae tamen ignorasse minime credendus est: imo ne verbum quidem unum de sancto Hugone sibi optime noto profert, quo consulente, juvante, comitante, Carthusiae solitudinem primi Patres adierant, et extruxerant; [Col. 0172B] adeo est Petrus propositi sui tenax sive scopi, quo de institutis Carthusiensibus tantum loqui aggressus fuerat. Et quod magis est observandum, nec ipsam Carthusiam, nec ipsum ordinem, de quo loquebatur, nominat. Unde dubitari posset, de quo verba faciat, nisi suam narrationem tali inscriberet titulo: »De institutis Carthusiensium monachorum.« Non est igitur irridendus a Launoio Saussaeius, quod distinxerit institutionem ab institutis.

290. »Ad IV. Ignoramus, quid sibi velit Launoius, dum Petrum Cluniacensem describit, Dolentem, quod plura non possit referre miracula, quae ad amantissimum sibi Carthusianorum ordinem spectent.« Si nihilominus divinare licet, credimus, eum his verbis ingeniosis subtiliter voluisse declinare [Col. 0172C] objectionem sibi ex verbis venerabilis abbatis faciendam, cujus vi omnes consequentias, quas ex silentio ejus ducit, penitus corruturas praevidebat. Nam per haec verba significat pius abbas alia quidem miracula in ordine Carthusiensi fuisse patrata, sed dolore se affici, quod ea non possit referre. Statimque causam sui doloris hanc fuisse sanctus vir enuntiat his verbis jam superius praecitatis, sed, hic necessario repetendis: »Multa quidem,« inquit, »in illo sacro ordine miracula contigisse, a pluribus accepi; sed quia ipsi humilitatis virtute, qua semper servi Dei miranda opera sua, quanto possunt nisu, occultant, vix aliquid ex his prodere alicui voluerunt, rara, imo rarissima, quibus omnimoda fides accommodanda esset, [Col. 0172D] ad me miracula pervenerunt. Quae tamen absque dubio certa comperi, tacere nec volo, nec proposui.« Deinde duo mirabilia de quodam fratre converso, nec plura de eo, vel de aliis narrat. Haec scripsit Petrus diu post annum 1145, ut ex capitulo 25 libri secundi colligimus, ubi sic loquitur: »In primordiis pontificatus domini papae Eugenii, ad visitandum tam ipsum, quam communem matrem Romanam Ecclesiam, Romam adii.« Electus est Eugenius anno 1145, sed quando haec Petrus scribebat, plures jam annos effluxisse, innuit dicens: »In primordiis pontificatus domini papae Eugenii.« Cum igitur tantum meminerit de ordine nostro capitibus 28 et 29 ejusdem libri, patet ea, quae de antiquis Patribus [Col. 0173A] refert, ab eo tantum scripta fuisse diu post annum 1145. Unde non mirum, si a Carthusiensibus, opera sua occultantibus, spectaculum illud etiam Petro celatum fuit, quod jam fere ab annis septuaginta vel etiam amplius contigerat, et diu ante ortum ejusdem abbatis, ut mox probabimus.

291. »Ad v. Huic rationi factum est satis ex superioribus responsis, quibus probavimus, pleraque miracula, quae suo tempore passim in Galliis facta commemorat, spectare monasteria Cluniacensis ordinis; paucissima vero, quae ad eum non pertinent, edita fuisse circa Cluniacum; quae licet daremus passim etiam facta in Galliis, nihil etiam nobis obesset Petri silentium, qui tam pauca in toto suo opere describens multa alia vel ignoravit vel tacuit. [Col. 0173B] Ad ultimum, concedimus, Petrum scripsisse, institutam fuisse suo tempore Carthusiensium religionem, sed ejus verba non ita stricte sumenda esse, ex hoc ipso liquet, quod constet, eum pluribus post conditum ordinem annis natum fuisse. Nam cum dicatur electus abbas anno Christi 1122, aetatis vero (aliter statue ex num. 283) suo vigesimo ferme octavo, debuit tantum nasci anno 1095, vel circiter, id est, quatuordecim post editos damnati hominis clamores annis. Ergo non Petri tempore, sed ante ejus tempora ordo institutus est. Nec juvat reponere illum etiam retulisse historias et miracula, circa sua tempora perpetrata, quod quidem verum est erga res Cluniacensium, sed non erga prodigia eidem ordini extranea, quae fere omnia, uno aut [Col. 0173C] duobus duntaxat exceptis, vivente vel etiam praesidente Petro, accidisse, ex praecedenti examine ostendimus. Denique multa miracula Petrum fugisse aut latuisse, colligimus ex ejus praefatione ad secundum librum de miraculis; ubi sic conqueritur, quod non sit, qui ad miracula scribenda animum applicet: »Ad tantum autem,« inquit »jam fructum infructuosa hujus silentii segnities pervenit, ut quaecunque in Ecclesia Dei sive in regnis christianis a quadringentis vel quingentis ferme annis facta sunt, universa pene nobis et omnibus ignota sint.

292. »Tanta enim apparet distantia nostrorum temporum, ut, quae ante quingentos et mille annos gesta sunt nobis notissima quae vero exinde [Col. 0173D] ipsis quoque diebus nostris acta sunt. prorsus ignota sint. Inde est, quod Historiis antiquis, ecclesiasticis gestis, libris multiplicis doctrinae, Patrum instructiones et exempla continentibus, abundamus · eorum autem quae temporibus nobis contiguis contigerunt, nescio, si vel unum habemus.« Haec ille, qui superius dixerat, »Dolere se et supra quam multis forte credibile sit, torpori multorum irasci, qui, cum scientia, litteris atque eloquio abundent. miranda omnipotentis Dei opera, quae saepe in diversis terrarum partibus ad instructionem Ecclesiae fiunt, memoriae posterorum mandare scribendo pigritantur.« Quamobrem sub finem profitetur, se »secundum vires a [Col. 0174A] Deo datas, si quid dignum vel utile invenire potuerit, ad Dei laudem vel profectum legentium modernis vel posteris manifestaturum.« Et tamen, cum hujusmodi tanto teneretur desiderio, nihil de sui temporis thaumaturgo, sancto scilicet Bernardo sibi amicissimo et familiarissimo dixit, cum amplus sibi pateret miraculorum ab ipso frequentissime patratorum campus, ex quo saltem pauca, eaque insigniora excerpere potuisset, in quibus esset illa notatu digna ducis Aquitaniae Guillelmi conversio. Nihil de sanctis Norberto et Roberto de Arbricello; nihil de tot aliis viris sanctissimis, qui eodem cum Petro vivebant tempore; nihil de ordinibus monachorum, qui tunc multis claruerunt signis et virtutibus; nihil, inquam, de his omnibus [Col. 0174B] scripsit. Cumque plura de Carthusiensibus referre potuisset, quos ille in quadam epistola, quam dabimus anno 1156, fatetur »innumeris per orbem diffusis miraculis claruisse,« quae ideo illum latere non potuerant, unius tamen fratris conversi solum meminit, non solum quia primi Patres sua opera praedicare nolebant, sed certe etiam ex defectu suae memoriae, ut constare videtur ex historia illa miraculosa Auduini monachi Chartusiae, intra nives et ruinas monasterii post dies duodecim vivi reperti, quam omisit Petrus, licet eam optime nosset, cum de casu illo nivium et rupium consolatoriam scripserit ad Guigonem epistolam, quam suo loco in Annalibus dabimus.

293. »Sed quod magis miraberis, nihil Petrus de [Col. 0174C] sancto Hugone abbate Cluniacensi, a quo monasticum habitum susceperat, praeter quamdam visionem, narravit; a quo tamen multa praeclara et stupenda miracula, tum in vita, tum post mortem patrata, legimus in ejus Vita. Debilem itaque argumentationem ex silentio Petri Cluniacensis rimatus est cum Massono Launoius, qui sola illa ratione historiam hanc nomine fabulae et anilis narrationis traduxit. Cujus si regulis teneremur, inter fabulas etiam censeremus, quidquid de aliis sanctis Petrus tacuit.« Haec omnia Carthusianus noster anonymus. Sed an negativo, quod e Petri Cluniacensis silentio formatur, argumento vim omnem adimunt? A Petro Venerabili, ait quantum ad substantiam, duntaxat quinque aut sex, quae ad Cluniacensem ordinem non [Col. 0174D] spectent, miracula recensentur, ac proin pauca haec inter non inveniri prodigiosam doctoris damnati anastasim, mirum non est, maxime cum Petrus stellarum septem visionem, S. Hugoni Gratianopolitano episcopo, dum ad eum S. Bruno cum sex sociis accederet. oblatam. aliaque nonnulla ad S. Brunonem spectantia, silentio etiam praeterierit. Atque haec quidem, ob quam petitum e Petri silentio contra doctoris damnati historiam argumentum enerve putat ac infirmum, ratio videtur praecipua; verum etsi omnia fere miracula, quae Petrus litteris consignavit, ad Cluniacensem ordinem spectent, hic tamen scriptor propositum sibi habebat ad posteros transmittere etiam miracula, quae alibi, [Col. 0175A] quam in Cluniacensi suo ordine, evenissent. »Haec, inquit lib. II, cap. 28, . . . in toto isto opere principalis, ut saepe jam dixi, fuit mihi causa scribendi, hoc est, miracula ubilibet, et quolibet tempore facta ad praesentiam vel posterorum memoriam transmittendi.« Audi etiam, quae huc facientia in eodem libro secundo fuerat praefatus. »Quoniam ad roborandam fidem (verba sunt Petri) et mores instituendos miracula nostro tempore vel circa nostra tempora gesta, quorum cognitio indubia datur, scribere proposui. Post ea, quae praemissa sunt, alia quoque legentibus vel audientibus non minus, ut credo, utilia adjungenda sunt.

294. »In quibus, ut supra jam dixi, nullum temporis ordinem servo, nullius generis miracula vito, [Col. 0175B] sed sicut ea vel olim didici, vel quotidie a diversis et fide dignis discere possum, scripturae commendo.« Ut quid ergo Petrus, cui, ut ex hisce recitatis verbis intelligitur, quaecunque et ubicunque gesta miracula in litteras mittere propositum erat, silentio praeteriit, si factum unquam sit, horrendum illud prodigium, quo doctor Parisiensis tantisper redivivus, justo Dei judicio se damnatum, publice coram innumera propemodum populi multitudine e feretro proclamarit? Ais quidem, multa alia prodigia ac miracula silentio pariter a Petro involvi; verum isthaec, quae pariter ab hoc scriptore non memorantur, sunt hujusmodi, ut facile ab eo vel ignorari, vel cum scriberet, in memoria non haberi, vel denique velut minus notatu digna praeteriri [Col. 0175C] potuerint. At vero Parisiense prodigium, utpote quod in opinione, quam hic discutimus, coram innumera propemodum populi multitudine factum, longeque proinde ac late divulgatum atque ad posteritatem transmissum fuisset, ignorari haud facile ab eodem Petro potuisset, a quo etiam proinde, utpote simul et notatu dignissimum, et ad finem praeterea a Petro intentum, seu »ad fidem (adi ejus verba proxime recitata) roborandam« bonosque mores inspirandos longe aptissimum, verosimiliter et in mente habitum, et commemoratum fuisset, maxime cum Petrus insuper studium et operam posuerit, ut, quae ad ordinem Carthusiensem spectabant, miracula undecunque conquireret, compertaque litterarum monumentis consignaret, uti ipsemet libro II, cap. 29 [Col. 0175D] indicat hisce verbis. »Multa quidem in illo sacro (Carthusiensium scilicet) ordine miracula contigisse, a pluribus accepi, sed quia ipsi humilitatis virtute, qua semper servi Dei miranda opera sua, quanto possunt nisu, occultant, vix aliquid ex his prodere aliqui voluerunt. Rara, imo rarissima, quibus omnimoda fides accommodanda esset, ad me miracula pervenerunt; quae tamen absque dubio comperi, tacere nec volo, nec proposui.«

295. Ad haec Petrus lib. II, cap. 28 sic scribit: »Servatur in Burgundiae finibus inter omnes Europae nostrae monastici ordinis professiones professio quaedam, multis aliis ejusdem monastici propositi sanctior et cautior, instituta nostro tempore a quibusdam [Col. 0176A] Patribus magnis, doctis et sanctis, magistro Brunone, magistro Lauduino Italico ac quibusdam aliis.« Quibus verbis cum pauca saltem de Carthusiensis ordinis institutione commemoret, verosimile apparet, scriptorem illum, qui totus est in referendis miraculis apta hac exponendi, quae sacri illius instituendi ordinis causa fuisset, occasione obtenta, luctuosam juxta ac prodigiosam doctoris damnati historiam, si locum unquam haec obtinuisset, silentio non fuisse praeteriturum. Omnibus itaque, quae Carthusiani anonymi verbis supra recitatis includuntur, rationibus rite expensis, argumento negativo, quod e Petri Venerabilis silentio contra doctoris Parisiensis anastasim formatur, omnem prorsus vim denegare non ausim, etsi interim multum absit, ut [Col. 0176B] Launoio assentiar, qui in sua de vera causa secessus S. Brunonis in eremum Dissertatione vel ob solum Petri Venerabilis de prodigiosa doctoris anastasi silentium fabulis commentisque hanc accensendam autumat. Et vero, cum Petrus (adi ejus verba num. praeced. recitata) diserte affirmet, sese rara, imo rarissima, quae ad ordinem Carthusiensem spectarent, fidemque omnimodam mererentur, miracula intellexisse, eaque nihilominus, quae indubitata esse, comperit, litteris mandasse, fieri potest, ut horribilem doctoris damnati historiam, ut ut sibi non ignotam, commemorandam non duxerit, quod eam, utpote quam forte nullis prorsus litterarum monumentis, sed sola traditione populive fama intellexisset, pro omnino certa atque indubitata non [Col. 0176C] haberet.



§ XVII. Quid de aliorum, quos Launoius praeterea laudat, scriptorum antiquorum silentio statui debeat.

296. Inter scriptores antiquos, silendo, ut vult Launoius, prodigiosam doctoris Parisiensis anastasim a vero alienam testatos, esse etiam nonnulos, quorum silentium aut nulla, aut valde exigua contra hanc vi pollet, jam supra indicavi. Verum iis, de quorum silentio duobus proxime praegressis §§ disserui, hic adhuc ex recensitis a Launoio alios nonnullos, a Bulaeo in Universitatis Parisiensis Historia t. I adductos, addere idcirco lubet, quod illorum omnium silentium contra hunc scriptorem, maximi id facientem, nullius prorsus esse roboris contendat [Col. 0176D] Carthusianus anonymus, Annalium ordinis sui libri quarti hactenus non vulgati auctor, cujus argumenta omnia, doctoris damnati historiae utcunque suffragantia, in medium statui proferre. A Sigeberto Gemblacensi duco initium. Hic in Chronographia ad annum 1084 de sancto Brunone sic scribit: »Bruno natione Teutonicus ex urbe Colonia, litteris apprime eruditus, Remensis ecclesiae canonicus et scholarum magister, relicto saeculo, eremum Carthusiae fundat, propositumque monasticae conversationis satis arduum instituit. Hujus sancti propositi cooperator et aemulator beatae memoriae Hugo, Gratianopolitanus episcopus ab eodem Brunone habitum monachicum sumpsit, cunctisque ibi habitantibus insigne [Col. 0177A] praebuit exemplum.« Launoius, in sua de vera causa secessus S. Brunonis in eremum dissertatione recitatis etiam hisce verbis, subdit: »Haec ex editione Pistorii, quae in editione Miraei desunt. Miraeus tamen in editione sua unum Sigeberti manuscriptum codicem e bibliotheca Justi Lipsii citat, in quo haec erant de Brunone: In vasta eremo, quae Carthusia dicitur, apud Gratianopolim monasterium et cellas aedificare incipit.«

297. »Haec omnia lectorem celare nolui, ne sibi fucum ex Sigeberto fieri queratur. Sed sive Lipsii codicem, sive Pistorii editionem sequamur, inde constabit semper, apud antiquos omnes ratam non esse de doctore narrationem.« Ita Launoius, recte sane hic innuens, Chronographiae Sigebertinae per [Col. 0177B] pistorium editionem in verbis proxime ex hac recitatis a genuino Sigeberti textu deflectere. Id porro Carthusianus noster anonymus operis sui num. 101 amplius declarat hunc in modum: »Sigebertus dicitur obiisse anno 1113. Quod si ita est, concedi necessario debet haec verba (supra jam mox recitata) ab aliquo alio ejus Chronographiae addita fuisse. Nam, ut superius adnotavimus, sub teste quinto Sigeberti de Brunone pars prior eisdem ferme verbis habetur in Chronico quatuor primorum priorum Carthusiae, quod constat editum tantum post mortem Sigeberti. Nec auctor chronici dici debet ea mutuatus fuisse a Sigeberto; nam quae sequuntur apud Sigebertum, apertissime declarant, ea fuisse scripta mortuo jam sancto Hugone, qui Sigeberto annis [Col. 0177C] fere viginti superfuit. Hujus sancti propositi,« inquit ille subdititius Sigebertus, »cooperator et aemulator beatae memoriae Hugo Gratianopolitanus episcopus ab eodem Brunone habitum monachicum sumpsit, cunctisque ibi habitantibus insigne praebuit exemplum.« Quis non videat, hic verba fieri de Hugone tanquam mortuo et jam inter sanctos relato, cum ornetur titulo »B. memoriae« et dicatur in praeterito »insigne praebuit exemplum?« Praeterea constat, in iisdem verbis crassissimum irrepsisse errorem, ubi sanctus praesul dicitur habitum monachicum ab eodem Brunone sumpsisse, quod falsissimum probabimus in Annalibus ad annum 1087.

298. »In hos certe errores Sigebertus non impegisset, [Col. 0177D] qui vivebat eodem tempore, quo sanctus Hugo Carthusiam frequentabat, et pluribus ante eum annis obiit. Sed etsi haec concederentur ab eodem Sigeberto scripta fuisse, nihil nobis obessent, cum ille minus historicus dicendus sit, quam compendiator, qui nihil habet eorum, quae a caeteris digeruntur.« Sane verba, e Sigeberti Gemblacensis Chronographia supra huc transcripta, Sigeberti non esse, sed scriptoris posterioris, qui in hanc illa intrusit, Carthusianus noster anonymus, sibi etiam Launoium, uti proxime recitata hujus verba satis indicant suffragantem habens, merito hic contendit. Atque id quidem etiam sufficienter, ne dicam invicte, probatum dat, etsi interim, per verba, quae [Col. 0178A] assignat, de Hugone, tanquam mortuo, jamque inter sanctos relato, sermonem fieri, perperam existimet e solo, quo hic in illis ornatur, »beatae memoriae« titulo, utpote viventibus adhuc, ut Cangius in Glossario ad vocabulum »Memoria,« aliique docent, per scriptores antiquos subinde etiam attributo. Verum an silentium, quod de prodigiosa doctoris anastasi in laudatis Chronographiae Sigebertinae verbis servatur, merito etiam, si haec Sigeberti vere esse concedantur, nihili facit? Ita omnino existimo, quod nulla plane occurrat ratio, ob quam verosimile utcunque evadat, futurum fuisse, ut Sigebertus luctuosam illam historiam, ut ut optime etiam sibi perspectam, in paucissimis, quae de Brunone memoriae prodit, commemoraret. Atque hinc etiam [Col. 0178B] nullius plane ponderis apparet silentium, in iisdem verbis servatum, quiscunque demum sit scriptor antiquus, a quo haec uti ex dictis factum, in Sigeberti Chronographiam fuere illata.

299. Dispiciamus modo, an validius contra Parisiense prodigium ex Roberti de Monte, qui Sigeberti Chronographiam continuavit, silentio arguatur. »Multa,« inquit de hoc scriptore in sua de vera causa secessus S. Brunonis in eremum dissertatione cap. I Launoius, »de Carthusianorum institutis, consuetudinibus, et origine ipsa disserit, nec ullum tamen damnato doctori testimonium praebet.« Verba omnia, quae Roberto de Monte attribuit, huicque suae contra Parisiense prodigium objectioni Launoius praemittit, Carthusianus noster anonymus transcribit, simulque [Col. 0178C] ad hanc respondet. Textum ejus integrum una cum Roberti, quae includit, verbis huc transfero. Sic habet: »Robertus de Monte . . . Carthusiensium monachorum ad annum 1131 meminit his verbis: Monachi Carthusienses paulatim pullulabant, qui, prae caeteris continentes, pesti avaritiae, qua plurimos sub religionis habitu laborare videmus, terminos posuerunt, dum certum numerum hominum, animalium, possessionum, quem eis praetergredi nullo modo liceat, statuerunt; et ipsi singulas singuli cellulas habentes, ac raro nisi vel ob Dei cultum, vel ob mutuum in charitate solatium convenientes, perfectius mori mundo, et caeteris tanto diligentius, quanto secretius vivere Deo elegerunt.« Haec Robertus in editione, qua usus est [Col. 0178D] Launoius; nam in editione, quam modo prae manibus habemus, facta anno 1651 Lutetiae Parisiorum apud Joannem Billaine studio et opera doctissimi ac religiosissimi Lucae Dacherii nihil prorsus ad praefatum annum 1131, neque in tota Appendice de Carthusiensibus habetur, sicut neque ad annum 1132, ubi Launoius haec de sancto Hugone in suo exemplari legit: »Obiit vir sanctus, Hugo Gratianopolitanus episcopus, cujus religiosam admodum vitam conscripsit Guigo prior Carthusiae.«

300. »Codicem, quem habuit Dacherius, autographum existimat; unde liquet, ea, quae de sanctis Brunone et Hugone in aliis codicibus reperta sunt, a quodam recentiore fuisse adjecta. Quod etsi nobis [Col. 0179A] sufficeret ad rejiciendam verborum a Launoio relatorum auctoritatem, nihilominus acsi essent genuina Roberti verba, Launoio respondemus, I Robertum in tota sua Appendice ad Sigebertum juxta nostram editionem nihil referre eorum quae acciderant ante annum 1101, quo Chronicon Sigeberti persequi coepit, nisi quando agit de principum genealogia vel episcoporum successione, quae quidem altius nonnunquam, licet raro repetit. II Verba a Launoio relata, non de initiis ordinis loqui, sed de ejus progressu, ut ex ipsissimis verbis apparet, »Monachi Carthusienses paulatim pullulabant.« Et revera eorum anno 1131, id est, fere quinquaginta post fundatum ordinem annis erant tantum quinque aut sex domus Carthusiensis instituti in tota Ecclesia [Col. 0179B] III Roberti praecipuum in hac. Appendice scopum fuisse, Northmannorum et Anglorum historiam describere, quod ipsemet profitetur in prologo his verbis: »Igitur quia praedictus Sigebertus Chronica sua incipit ab anno Incarnationis Dominicae 381, et produxit ea usque ad annum ejusdem Dominicae Incarnationis 1100, ego exinde . . . . . usque ad annum 1182 ea, quae in diversis provinciis, et maxime in Northmannia et Anglia evenerunt, et ad meam notitiam pervenerunt, sub annis Dominicae Incarnationis colligere aggrediar. Et hoc ideo libentius, quia volo gesta primi Henrici, strenuissimi regis Anglorum et ducis Northmannorum a quo habeo incipere, summatim per singulos annos adnotare.«

[Col. 0179C] 301. »Stetit promissis Robertus; nam per totum suum opus nullum praeterit annum, quo de Northmannis et Anglis multa non referat, saepe nihil vel paucissima de aliis provinciis scribens IV Robertum nihil fere de aliis ordinibus aut de eorum originibus et institutis scripsisse in hac Appendice; unde non mirum, si de Carthusiensibus etiam siluerit, aut tam pauca dixerit juxta citationem a Launoio factam. Denique notandum, hunc auctorem in suo prologo innuere quidem, multa se relaturum prodigia, ut etiam fecit, sed constat, eum tantum de iis meminisse, quae evenerunt ab anno 1101, ut jam supra monuimus. Non est igitur Robertus annumerandus inter auctores, Qui famosam damnati hominis anastasim non praetermisissent, si etiam aut [Col. 0179D] legissent, aut audivissent accidisse.« Neque contrarium concludi debet ex verbis ejusdem Roberti, qui in Tractatu de immutatione ordinis monachorum de abbatibus et abbatiis Northmannorum capite II de origine Carthusiensium haec habet: »Eodem fere tempore, quo ordo Cisterciensis in Cabillonensi parochia exortus est, Carthusiensis etiam in episcopatu Gratianopolitano adinventus est. Genus hoc eremitarum sub priore agit, nec numerum tertium decimum multitudo transcendit. Unusquisque in cella sua privatis diebus separatus ab aliis orat, dormit et manducat; quae tamen cellae contiguae et loco conjunctae sunt. Festis diebus ad ecclesiam et ad mensam conveniunt, et de [Col. 0180A] spiritualibus inter se conferunt. Instituta vero et diurni et nocturni officii secundum regulam sancti Benedicti persolvunt.«

302. »Haec ille, qui causam vel occasionem, quae sanctum Brunonem in eremum impulit, non affert, quia nihil omnino de sancto Brunone, nec ipsius nomen habet. Sed tantum loquitur de quibusdam Carthusiensium moribus, quos ex Guigonis nostri Consuetudinibus videtur hausisse. Sic et de aliis aliorum ordinum fundatoribus et patriarchis tam summatim meminit, ut nihil fere de iis referat memorabile, contentus tempus conversionis eorum assignare cum anno, quo vel saeculo abrenuntiaverunt vel suum institutum inchoaverunt.« Luculentissime profecto haec evincunt, aut parum admodum [Col. 0180B] aut nihil luctuosae damnati historiae officere servatum de hac a Roberto de Monte silentium. Neque vero vel hoc, vel quod supra jam memoratum, Sigeberti Gemblacensis scriptorisve antiqui, qui in hujus Chronographiam num. 296 huc transcripta verba intulit, silentium ad horrendi prodigii falsitatem monstrandam multum conducere, existimavit ipsemet Launoius, utpote ex recitatis amborum scriptorum illorum verbis, in quibus nihil omnino de infausti doctoris anastasi occurrit, contra Raynaudum duntaxat inferens, ratam hanc apud omnes scriptores antiquos non esse; quod, ut verum sit, falsum esse luctuosum illum eventum, non requiritur. Sed haec de Sigeberti Robertique de Monte, qui hujus Chronographiam prosecutus est, silentio [Col. 0180C] dicta sufficiant. Inter scriptores antiquos a Launoio recensitos, quorum de damnato doctore silentium majori in pretio Bulaeus habuit, locum etiam obtinet Gaufredus Vosiensis prior, qui Chronicon, a Labbeo tom. II Bibliothecae novae librorum mss. publici juris factum, saeculo duodecimo senescente contexuit.

303. Scriptor ille in hoc suo opere cap. 21 sic scribit: »Ordo Carthusiensium sanctissimus incepit hoc tempore, scilicet anno 1086 (imo anno 1084, uti infra probabimus) per Brunonem virum sanctum, natione Alemannum de Colonia Agrippina, magistrum in theologia, cum sex aliis venerabilibus viris in dioecesi Gratianopolitanensi. Hic ordo, teste B. Bernardo, inter omnes ecclesiasticos ordines [Col. 0180D] primatum tenet, non ratione temporis, sed vigore sanctitatis: unde ipse vocat eum speciosissimam columnam Ecclesiae. Victor papa, dum esset monachus Cassinensis, per somnium vidit Deum, suae dignationi in solitudine Carthusianae habitaculum construentem, et dicitur, quod spiritu prophetiae pollebat.« Verum an ex eo, quod damnati historiae Gaufredus hic non meminerit, recte contra hanc, veluti vel idcirco fictitiam aut certe commenti suspectam, Launoius et post hunc Bulaeus arguunt? Carthusianus noster anonymus, postquam Gaufredi verba jam nunc recitata in opus suum intulit, ita subjungit: »Haec Gaufredus, qui nova et hactenus inaudita atque a nullo commemorata nobis revelat, [Col. 0181A] dum dicit, Victorem papam spiritu prophetico fundationem ordinis (qua de re quid sit, infra examinabitur) praevidisse, de cujus visione dicemus anno 1086. His Gaufredi verbis (jam proxime recitatis) subjungit Launoius: Hic de damnato doctore et canonico loquendi locus erat amplissimus, Gaufredus tacuit, quia tunc illud otiosi homines nondum invexerant.«

304. »Sed illud jam, non quidem invexerant, sed prout a fide dignis sibi fuerat relatum, scriptis mandaverant anonymus noster Carthusiensis et Caesarius Eisterbacensis Gaufredi coaetanei. Neque mirum, si Gaufredus illud tacuerit, cum et fere alia omnia de sancto Brunone et ordine dicenda tacuerit, qui etiam historiam, jam ab annis centum et ultra peractam, [Col. 0181B] cujusque memoria tunc apud solos pene Carthusienses servata fuerat, ignorare poterat.« Quod si historia illa publice ingenti hominum astante multitudine, acciderit, nulla ratione verosimile apparet, ejus memoriam aetate Gaufredi, qui centum nondum, imo forte ne sexaginta quidem, a Brunonis« obitu elapsis annis floruit, apud solos pene Carthusienses superfuisse. Quis ergo factum credat, ut horrendum prodigium ignorarit, ideoque ejus non meminerit Gaufredus? Attamen cum hic scriptor, ut recte etiam observat Carthusianus anonymus, alia fere omnia ad Brunonem spectantia omittat, nec ullo ex capite Parisiense prodigium, ut ut perspectum exploratumque id habuisset, pauca inter, quae de sancto tradit, commemoraturus fuisse videatur, [Col. 0181C] argumentum sane, quod ejus silentium suppeditat. admodum infirmum apparet. Verum, quibus nonnihil plus roboris inesse videtur, nunc subdo. Monachus Antissiodorensis, qui sub finem saeculi XII et initio sequentis, aut certe, Innocentio III summo pontifice, floruit, apud Launoium Dissertatione de vera causa secessus S. Brunonis in eremum cap. 1 sic scribit: »Circa id tempus S. Hugo, Gratianopolitanus episcopus, vidit per somnium in solitudine Carthusiae Deum suae dignationi habitaculum construentem, stellas etiam septem ducatum sibi praestantes itineris. Et ecce, sanctitatis ejus odore tracti ad ipsum veniunt septem viri, qui omnes uno desiderio succensi locum eremiticae vitae congruum quaerebant, necdum repererant. Horum primus magister [Col. 0181D] Bruno, vir religione scientiaque famosissimus, alii quatuor litterati, duo laici, quos sanctus Hugo gratanter suscepit, et voti compotes fecit. Ipso namque juvante, consulente, comitante, Carthusiae solitudinem intraverunt. Sic coepit ordo Carthusiensis, inter caeteros ordines puritate mentium ac theoriae studio singularis.«

305. Launoius, qui, ut jam innui, in laudata sua Dissertatione verba haec recitat, iis deinde subjungit: »Non magis« apud hunc, monachum nempe Antissiodorensem, »quam apud alios,« quos nimirum jam ante retulit, »rata est de doctore narratio, et terribilis eventus, qui Brunonem in eremum abegerit. Neque profecto horribilem illius doctoris [Col. 0182A] anastasim praeteriisset monachus ille, qui passim memorat incertos rerum exitus, et in plerisque hominibus ancipitem vitae fortunam, spectra et id genus prodigiorum.« Accipe modo, quid ad haec reponat Carthusianus noster anonymus. Sic itaque Annalium ordinis sui lib. IV, num. 116 habet: »Haec (verba videlicet monachi Antissiodorensis e Launoio proxime huc transcripta) ille anonymus apud Launoium, qui, ut videtur, haec omnia ex Vita sancti Hugonis a Guigone edita exscripsit, mutato tantum verborum ordine, cujus propterea testimonio eadem opponimus, quae superius Guigonis testimonio (adi num. 263 et sequentem) opposuimus. Praeterea quid ponderis habeat auctoritas negativa, judicent viri docti. Monachus Antissiodorensis nihil habet de [Col. 0182B] spectaculo, ergo falsum est spectaculum. Si liceret ita argumentari, ipsae etiam ruerent evangelicae veritates, quarum multae in sola nituntur traditione. Sed esto, quod monachus ille »passim memoret,« ut asserit Launoius, »incertos rerum exitus, et in plerisque hominibus ancipitem vitae fortunam, spectra et id genus prodigiorum,« nunquid omnes memorat, vel in omnibus hominibus memorat? Quod certe asserere, videtur temerarium. Quosdam igitur, imo et permultos rerum exitus omisit, et inter illos istud prodigium omittere potuit, sicut et tres sancti evangelistae piscinam probaticam nimis admirandam, et Lazari suscitationem stupendam omiserant.

306. »Postremo monachus ille, ut habet Launoius, [Col. 0182C] floruit sub Innocentio III, summo pontifice, quo tempore noster anonymus Carthusiensis (videsis hujus testimonium num. 199 et seq., uti etiam dicta num. 12 et seqq.) primus omnium coepit hanc historiam scriptis mandare, cujus memoria apud solos fere Carthusienses, adhuc paulatim tantum pullulantes custodiebatur. Unde non mirum, si monachus ille Antissiodorensis, cui forsan cum Carthusiensibus nulla intercedebat consuetudo, veram non noverit ordinis originem, cujus nullam propterea causam attulit, sed sola verba exscripsit, quae in Vita sancti Hugonis legerat. Denique cum praefati auctoris Chronicon modo non habeamus prae manibus, plura ex eo contra. Launoium elicere non possumus.« Ita ille; an autem in omnibus recte, nunc dicendum. [Col. 0182D] Ac primo quidem, cum dubium non appareat, quin monachus Antissiodorensis supra huc transcripta verba ex Hugonis Gratianopolitani episcopi Vita, per Guigonem quintum Carthusiae priorem scripta, deprompserit, servatumque ab hoc in illis de doctoris Parisiensis anastasi silentium nulla omnino contra hanc (adi num. 265) vi polleat, consectarium fit, ut nec, quod in iisdem monachus Antissiodorensis de eadem servat, magni roboris sit. Quod vero pertinet ad silentium, quo hic omnibus etiam aliis Chronici sui locis horrendum prodigium praeterit, inde etiam, falsum hoc esse, haud recte concluditur. Cum enim, ut Carthusianus noster anonymus recte observat, non omnes prorsus rerum [Col. 0183A] exitus commemoret, horribile doctoris exitium esse potest ex iis, quos silentio suppressit. Attamen cum monachus ille, ut Launoius innuit, multus equidem sit in recensendis prodigiis, minus verosimile apparet, futurum fuisse, ut Parisiense, si contigisset, damnati spectaculum, caeteris omnibus, quae narrat, prodigiis memoratu utique longe dignius, litteris consignare omitteret.

307. Atque hinc jam fit, ut ad eorum qui luctuosum eventum negant, opinionem e laudato Antissiodorensi monacho, silentio hunc praetereunte, robur qualecunque accedat. Nec juvat reponere, horrendam historiam, utpote cujus vere facta memoria apud solos fere Carthusienses saeculo tertio decimo superfuerit, Antissiodorensi monacho, qui tunc ex dictis [Col. 0183B] floruit, fuisse ignoratam; quam parum enim verosimile id sit, ex jam supra dictis liquet. Porro rationes similes fere ac pares iis, ob quas, ut modo docui, monachi Antissiodorensis silentium contra prodigiosam doctoris anastasim robur obtinet, faciunt etiam, ut eidem Malleacensis Chronici, cujus auctor circa annum 1140 floruit, silentium officiat. De hoc enim Chronico Launoius in sua de vera causa secessus S. Brunonis in eremum dissertatione, cap. 1, ita loquitur: »Plenum est visionibus et eventis memorabilibus, quae ab auctore cupidissime narrantur; ut vel inde judices, nusquam praetermissurum fuisse tale spectaculum, si contigisset et ea contigisset ratione, quae libros auctorum omnium implevisset;« Launoio autem in iis, quae hic de Malleacensi Chronico, seu [Col. 0183C] potius de hujus auctore affirmat, esse assentiendum, ipsummet inspectum docebit hoc Chronicon, quod apud Labbeum tomo II Bibliothecae novae librorum mss. modo exstat insertum. Nec omni etiam vi destituitur de doctoris anastasi silentium ab auctore Florum mss. Historiarum Adamo, Vincentio Bellovacensi et scriptore Chronici S. Martini Turonensis servatum. Etsi enim tres hi scriptores, ut Carthusianus noster anonymus recte observat, verba sua, a Launoio recitata, vel ex Guigone quinto Carthusiae priore, vel ex Gaufredo Vosiensi, vel ex aliis denique, quorum silentium ex dictis aut nihil omnino, aut certe parum admodum prodigiosae anastasi obest, indubie acceperint, alios tamen etiam non paucos scriptores, saeculo XIII, quo floruerunt, antiquiores, [Col. 0183D] adhibuere atque in hisce si quid memoratu dignum invenerunt, id in lucubrationes suas passim intulere.

308. Quare cum nullam uspiam in hisce doctoris redivivi, qui, sese justo Dei judicio damnatum, publice e feretro astantibus denuntiarit, mentionem faciant, argumento id est, apud scriptores illos, e quibus forte aliqui temporum injuria modo etiam periere, a Vincentio aliisque duobus laudatis scriptoribus feralem historiam non fuisse inventam. Unde fit, ut contra hanc non parum faciant tres isti scriptores, utpote silentio suo silentium aliorum omnium, a se adhibitorum, quodammodo testantes involventesque, quorum tamen aliqui saltem luctuosum [Col. 0184A] hujusmodi notatuque dignissimum eventum, si locum unquam habuisset, verosimiliter scituri memoraturique fuissent. Caeterum scriptoribus antiquis, qui silentio suo horribili prodigio, utpote id pariter, si fuisset, verosimiliter vel argumenti, quod tractarunt, ratione, vel aliqua quacunque de causa commemoraturi, utcunque officiunt; addi etiam possent, tum Hugo Flaviniacensis multique alii, a Launoio non memorati, quos hic enumerare necessum non est, tum maxime ascetici, divinique verbi praecones, qui, cum, ut homines et a vitiis peccatisque avocarent, et ad virtutem inflammarent, sermones pios habuerint, tractatus sacros ediderint, religiosas meditationes composuerint, horribile illud prodigium, si contigisset, alicubi in hisce verosimiliter commemorassent, [Col. 0184B] utpote quo nihil fere ad finem a se intentum magis aptum magisque conducens excogitare aut fingere potuissent. Hinc Launoius dissertationis saepissime jam laudatae cap. 1 scriptoribus antiquis, quorum silentium prodigiosae doctoris anastasi officit, etiam Humbertum Burgundum, quintum praedicatorum generalem magistrum, et S. Bernardum, Claraevallensem abbatem, accenset; ac priorem quidem recte; at non item posteriorem, habita etiam ratione epistolae, ad fratres de Monte Dei conscriptae.

309. Hic enim sanctus, quo ad vitia vitanda virtutemque amplectendam legentes audientesve excitet, unice fere, quae sacra Scriptura suppeditat, incitamenta in sermonibus piis, quos habuit tractatibusque [Col. 0184C] sacris, quos edidit, adhibere est solitus: epistolam autem, ad fratres de Monte Dei scriptam, non Bernardi, sed Willelmi, monasterii S. Theodorici prope Remos abbatis, fetum esse, Mabillonius tom. II Operum S. Bernardi pag. 198 et post eum Historiae litterariae Franciae scriptores tom. XI pag. 654 dilucide ostendunt, certeque sancto huic abbati non posse attribui, apud omnes modo eruditos in confesso est. Nec est tamen, cur hinc modo inferas, Willelmum S. Theodorici prope Remos abbatem, cujus ex jam dictis laudata epistola est, auctoribus antiquis, quorum silentium luctuosae damnati doctoris historiae officit, esse accensendum. Etsi enim Willelmus vere sit antiquus, nihil tamen occurrit, quo verosimile utcunque fiat, futurum fuisse, ut [Col. 0184D] horribile prodigium, si factum id scivisset, in epistola illa commemoraret. Quod modo ad alios, quos Launoius in rem suam adhuc adducit, scriptores pertinet, iis hic, quod tales, si forte Joannem de S. Victore exceperis, non sint, ut famosam doctoris anastasim, si eam aut legissent uspiam, aut audivissent accidisse, commemoraturi verosimiliter fuissent nominatim recensendis, ut supra facturum me monui, supersedeo, et ad discutiendas, ad institutum nostrum praecipue spectantes, quas ex auctorum a se laudatorum silentio Launoius format, conclusiones progredior.



§ XVIII. Conclusiones praecipue, quas Launoius ex scriptorum antiquorum, a se adductorum, silentio format, discutiuntur.
[Col. 0185A]

310. Ut quid contra luctuosam doctoris damnati historiam, et an tantum, quantum Launoius vult, antiquorum scriptorum silentium seu potius formata ex hoc argumenta negativa valeant, magis adhuc elucescat, juverit, hisce modo discussis, conclusiones etiam, quas Launoius ex iisdem sequi asserit, examinare. Atque id quidem, ne vel huic scriptori, cujus de vera causa secessus S. Brunonis in eremum Dissertationem librorum prohibitorum Catalogo Romana censura novi ascriptam, nimium attribuisse, vel, quae Launoio anonymus Annalium Carthusiensium libri quarti hactenus non vulgati auctor opponit, argumenta [Col. 0185B] infirmasse videar, ea ratione praestabo, ut ipsa tum hujus, tum illius verba plerumque descripturus sim, ac tum demum, quae mea de Launoii conclusionibus, Carthusianique ad has responsionibus sit opinio, adjuncturus. Launoius itaque ex auctorum omnium, quos adduxit, silentio primum concludit, »Coloratam illam et picturatam (in Carthusia scilicet Parisiensi praecipue) historiam, quae secedendi in eremum causam Brunoni dedisse fertur, obrui contumaci silentio auctorum omnium, qui ab anno Christi 1084 ad annum 1322 et eo amplius claruerunt. Quod apud cordatos atque eruditos homines sufficit ad fabulae confutationem. In cumulum accedit hinc auctoritas Brunonis ipsius, Carthusianorum fundatoris, qui non Lutetiae Parisiorum, [Col. 0185C] sed Durocortori Remorum abeundi in eremum causam accepisse se scribit; inde Guiberti Novigentini abbatis testimonium, qui certam abitus in eremum causam peculiariter designat. Uterque Parisiensem de canonico et doctore redivivo fabulam exscindit, et simplicem veritatis rationem exponit.«

311. En modo quid, recitatis hisce Launoii verbis Carthusianus noster anonymus reponat. »Haec,« inquit, »habet Launoius, quasi diceret: Hi scriptores hanc historiam tacuerunt, ergo eam veram esse negaverunt. De robore hujusmodi argumentationis judicet lector. Sed nos dicamus, quod in superioribus satis docuimus, nempe auctores illos hoc prodigium siluisse, sicut alia S. Brunonis praeclare facta siluerunt. Nullus enim ex tot allatis a Launoio [Col. 0185D] scriptoribus Vitam S. Brunonis describere aggressus est; sed omnes, quidquid de eo vel de Carthusiensium ordine scripserunt, paucissimis verbis more compendiatorum illud tradiderunt. Imo plerique S. Brunonem de solo nomine appellarunt; alii nec ipsum nomen expresserunt; aliis vero, qui fusius de eo locuti sunt, satis fuit, quatuor aut quinque lineis dicere, quod fuerit institutor ordinis Carthusiensis, illumque tali anno et sub tali pontifice instituerit. Quidam erga Carthusienses bene affecti plura de eorum statutis, moribus et consuetudinibus scripserunt; sed nullus de institutione eorum, de causa originis aut de aliis ab eis et apud nos praeclare gestis singulariter tractare in animo habuit. [Col. 0186A] Unde non mirum, si apud citatos auctores nihil occurrat de redivivi hominis spectaculo. Sed quando Carthusiensis ordo coepit propagari, anonymus noster, qui primus circa annum 1220 (imo verosimiliter, ut num. 12 et seqq. docui, non ante annum 1250) de industria suscepit initia illius mandare litteris, fusius ac prolixius Acta S. Brunonis describens, hanc anastasim secessus illius in eremum causam fuisse, edisserere non omisit.«

312. Haec ille, transcriptis deinde, quae jam recitavi, hisce Launoii verbis. »In cumulum accedit,« etc., sic pergens: »Jam supra satis ostendimus, sanctum Brunonem non Dorocortori Remorum, sed Lutetiae Parisiorum consilium secedendi in eremum accepisse, ut etiam censet doctus Bulaeus. Praeterea [Col. 0186B] quam incertum sit Guiberti testimonium, patet ex tot hallucinationibus, quas in textu narrationis illius deteximus.« Ut quae de hisce modo mea sit opinio, paucis edicam, sane Launoius ex omnium, quos in medium adducit, auctorum de funesta doctoris anastasi silentio perperam hanc in fabulis habendam, seu indubie falsam esse, concludit, uti infra ostendam, cum, quid contra luctuosum eventum universale de hoc scriptorum omnium tum aequalium, tum aliorum posteriorum silentium valeat, inquiram. Enerve autem ac elumbe prorsus non esse aliquorum, quos Launoius citat, scriptorum silentium, seu negativa, quae ex hoc formantur, argumenta omni prorsus vi non carere, supra probavi, ac nominatim quidem negativo, quod ex [Col. 0186C] Guiberti, Novigentini abbatis, silentio deducitur, argumento roboris nonnihil inesse satis superque, quantum opinor, quae num. 267 et seqq. in medium adduxi, evincunt, etsi interim rerum, ad S. Brunonem institutumque ab eo ordinem spectantium, Guibertus sat peritus haud fuerit, uti etiam fatendum esse ibidem edixi. Ad secundam Launoii conclusionem progrediamur.

313. »Alterum,« inquit, quod ex auctorum adductorum silentio sequitur, est, »Romani Breviarii correctores in his, quae e sancti Brunonis Lectionibus expunxerunt, apprime secutos esse Ecclesiae canones, quibus sancitur, ut quidquid a veritate alienum in sacrorum officiorum codices irrepsit, tollatur.« Sed quid modo ad haec Carthusianus noster [Col. 0186D] anonymus? »Ergo,« inquit, »si vera est haec Launoii argumentandi ratio, quidquid Breviarii Romani correctores e Lectionibus sancti Brunonis expunxerunt, a veritate alienum erat: ergo et praeclara illa fidei professio, a S. Brunone in extremis posito emissa et e Lectionibus ejusdem sublata, aliena est a veritate. Quis hoc dicat aut dicere cogitet? Certe nec ipsum Launoium haec dicturum fuisse credimus, si rem attentius observasset. Veram igitur causam, quae censores Romanos, viros doctissimos ac sapientissimos movit, ut cum spectaculum illud, tum professionem fidei a Breviario auferrent, hanc fuisse ipsimet censores significarunt, nempe quod illae lectiones essent justo prolixiores.« Sane [Col. 0187A] e Lectionibus S. Brunonis prodigiosam doctoris anastasim non idcirco, quod falsa putaretur, fuisse expunctam, indubitatum faciunt, quae num. 190 et binis seqq. in medium sunt adducta. Nec est, quod quis pro Launoio reponat, solam deprehensam falsitatem esse posse causam, ob quam quid e Breviario expungatur. Id enim a vero alienum non obscure fatetur ipsemet Launoius in sua de vera causa secessus S. Brunonis in eremum Dissertatione cap. 5 in conclusione sic scribens: »Alia nulla potior causa (e Breviario scilicet quid expungendi) ecclesiasticis praescribitur regulis, quam deprehensa falsitas.« Quibus verbis cum affirmet, potiorem falsitate quidquam e Breviario expungendi causam non dari, aliam utique dari praeterea posse agnoscit.

[Col. 0187B] 314. Sed quid porro Launoius e citatorum a se auctorum silentio pergat concludere, audiamus. »Tertium« est, inquit, »quod Bruno Parisiensis theologus fuerit, scholasque Lutetiae aliquando rexerit, posse adhuc ex nocturnis illius vigiliis tolli, non solum quia veterum auctorum nemo Brunonem magistrum Parisiensem fecerit, vel scholas Lutetiae rexisse dixerit, uti vidimus, sed etiam quia ante Brunonis aetatem statum fuisse Parisiis theologiae studium, atque ibi magisterium in theologia dari solitum, vix probaretur.« Quod ad haec respondet Carthusianus noster anonymus, nullius momenti est; neque enim Bulaeus, ut ait, Lutetiae aliquando studuisse scholasque rexisse Brunonem, auctoritatibus argumentisque, quae adducit, ullatenus evincit. [Col. 0187C] Res liquet ex supra dictis, ac praecipue ex iis, quibus Brunonem Parisiis verosimillime nunquam docuisse, dubiumque etiam esse, an ibidem unquam studuerit, ostendimus. Launoio itaque, S. Brunonem nec theologum Parisiis fuisse, nec scholas ibidem rexisse, contendenti refragari non possum. Attamen hic scriptor perperam in dubium revocat, an ante sancti nostri aetatem statum Parisiis theologiae studium fuerit; etsi enim tunc ibidem magisterium in theologia (neque enim usitati modo in universitatibus gradus diversi excogitati adhuc fuerant) dari non soluerit, artes tamen liberales omnisque generis scientiae tradebantur, celeberrimaque ac florentissima jam tum Parisiensis civitas gaudebat academia, cui ad universitatis splendorem [Col. 0187D] nihil fere praeter nomen deerat, uti probant, quae Historiae litterariae Franciae scriptores tom. VII pag. 102 et seqq. docent. Quartam modo Launoii conclusionem examinemus.

315. »Quartum,« inquit, quod ex laudatorum antiquorum silentio sequitur, est, »a Theophilo Raynaudo perperam assertum, eam de triplici doctoris anastasi narrationem, quae Brunonem in eremum exegerit, apud antiquos omnes ratam esse; deinde falso quoque additum, »quod silentium Petri Cluniacensis de prodigiosa doctoris anastasi et inde impulso ad solitudinem Brunone supplent auctores perantiqui et illius plerique temporis, quo res gesta proditur.« Siquidem planum fecimus, Petrum Cluniacensem [Col. 0188A] in iis rerum et temporum conditionibus scripsisse, ut ex ejus silentio aequipollens affirmationi ratio ducatur; deinde nullos esse Brunonis vel Petri Cluniacensis aequales, supparesve auctores, qui huic de doctoris anastasi historiae patrocinentur. Quin etiam unicus Guibertus abbas de Novigento productus id habet, quod et sumptum ex silentio Petri Cluniacensis argumentum solide confirmat, et omnem institutae Carthusiensium religionis causam dilucide exponit.« Nec hic quidquam, quod hanc Launoii conclusionem evertat, Carthusianus noster anonymus reponit. Et vero hanc quantum ad primum, quod complectitur, veritati esse dissonam, nullo ex capite apparet. Cum enim scriptores antiqui, numero sane non pauci, quos Launoius in rem [Col. 0188B] suam citavit, Parisiensis prodigii, seu luctuosae damnati doctoris historiae nuspiam meminerint, qua veritatis specie esse hanc apud omnes antiquos ratam, possit asseverari? Quod autem ad Petri Cluniacensis et Guiberti silentium pertinet, vim aliquam, non tamen, quam Launoius contendit, formatis inde argumentis negativis inesse, supra ostendi. Launoius interim, Petri Cluniacensis de prodigiosa doctoris anastasi silentium »per auctores antiquos et illius plerosque temporis, quo res gesta traditur, non suppleri,« merito affirmat. Quos enim scriptores hujusmodi Raynaudus laudavit, ex Polycarpo de la Rivière laudavit, quem malae in hisce obtrudendis fidei exstitisse, Launoius contendit, taciteque Columbius et post hunc (adi num. 196) Papebrochius noster [Col. 0188C] agnoscunt.

316. »Quintum« est (ita in conclusionibus suis pergit Launoius) »didascalicum scriptorem non satis accurate perpendisse vel certe dissimulasse omnia momenta epistolae, quam ex Apulia (imo Calabria) Bruno ad Radulphum Remensem praepositum misit . . . Deinde non minus aberrasse, cum docuit, Petrum Venerabilem ideo spectaculum memoratum non recensuisse, quod ea tantum miracula, quae suo tempore contigerant, recensere statuisset. Quasi Petrus ipse conceptis verbis non affirmaret, Carthusiensium ordinem fuisse suo tempore institutum.« Ad haec Carthusianus noster anonymus ita reponit: »Certe, quod hic Saussaeio Launoius exprobrat, id etiam ei magis juste exprobrari potest. Nam si accurate haec [Col. 0188D] verba perpendisset, quibus sanctus Bruno fatetur post votum emissum »intervenientibus causis divinum amorem elanguisse, refriguisse animum, fervoremque evanuisse;« et ea aequiori judicii lance cum narratione Guiberti de Novigento examinasset, non conclusisset, sanctum Brunonem votum Remis emisisse et statim post relictam urbem Remensem sine ulla mora Carthusiam petiisse. Constat enim ex superius a nobis fuse probatis, sanctum Brunonem non nisi octo post Remis excessum annis in eremum abiisse. Quod autem spectat aetatem Petri Cluniacensis, liquido etiam demonstravimus, ordinem institutum fuisse pluribus, antequam ipse abbas nasceretur, annis, eumque nihil de miraculis apud Carthusienses [Col. 0189A] patratis scripsisse praeter quasdam visiones, cuidam fratri converso factas circa tempora, quibus opus suum de miraculis edidit, id est, annis fere septuaginta post institutionem ordinis. Hinc lector judicet, si accurate Launoius Petri Cluniacensis verba perpendat, cum asserit, ordinem illius aetate institutum. Sed pro Launoio reponet quis, Petrum Venerabilem conceptis verbis id affirmare. Nam sic loquitur praefatus abbas: »Servatur in Burgundiae partibus . . . . professio quaedam . . . . instituta nostro tempore.«

317. »Verum est, haec verba esse Petri, sed verum est etiam, quod haec scripserit septuaginta annis post damnati hominis spectaculum; nec modicum istud est temporis intervallum, imo permagnum, quod, [Col. 0189B] junctis variis, quibus ratione officii detinebatur, negotiis, satis sufficiens fuit, omnem ab ejus animo dicti spectaculi recordationem auferre, sicut et abstulit recordationem multorum mirabilium, sua aetate a viris sanctissimis tam in ordine suo, quam in aliis Ecclesiae ordinibus gestorum.« Etsi negativis, quae ex ipsiusmet S. Brunonis in scripta ad Radulphum Viridem epistola et Petri Venerabilis de prodigiosa doctoris anastasi silentio petuntur, argumentis vis tanta, quantam eis tum supra, tum hic in suis conclusionibus Launoius attribuit, neutiquam competat, omnino tamen illa non esse infirma, ac robore destituta, supra ostendi, nec contrarium evincunt, quae hic Carthusianus noster anonymus Launoio reponit. Etsi enim, Petrum non ante elapsos a Parisiensi prodigio [Col. 0189C] septuaginta annos suae de miraculis lucubrationi manum admovisse, detur, hoc tamen ab illo, utpote qui tunc in miracula, ad Carthusiensem ordinem spectantia, sedulo ex dictis inquisierit, vel ex ignoratione, vel ex memoriae lapsu praetermissum fuisse, parum verosimile apparet. Nec refert, alia etiam miracula, et quidem quae et aetate sua, et in ordine suo gesta essent, silentio venerabilem scriptorem praeteriisse. Cum enim, ut verbis, num. 293 huc transcriptis, ipsemet indicat, ea recensere miracula, quae »ad roborandam fidem et mores instituendos« conducerent, propositum sibi habuerit, miracula nonnulla. etiam ad ordinem suum spectantia, potuit omittere, non quod ea incomperta illi essent memoriave antea scita excidissent, sed quod [Col. 0189D] ad mox dictum finem haud satis viderentur idonea; ad quem cum vix aliud quidquam magis conducens, quam Parisiense prodigium, fingi queat, fit mihi vel hinc minus verosimile, luctuosum hunc eventum, si locum habuisset, commemorandum non fuisse a Petro Venerabili, cui nihilominus tum cognitus, ut jam dictum, verosimillime fuisset.

318. Sexta et septima conclusione unice fere, quid in ratiocinando discriminis Raynaudum inter et Saussaeum intercedere existimet, Launoius assignat, ut nos hic morari non debeat. Conclusione octava affirmat, »vulgarem conversionis sancti Brunonis causam,« seu horribile, quo doctor tantisper redivivus, justo Dei judicio sese damnatum, publice e [Col. 0190A] feretro astantibus denuntiarit, Parisiense prodigium, »si revocetur ad natales suos, tum demum revocari ad publicum sine auctore rumorem.« Ast contra illam conversionis S. Brunonis causam, si ad natales suos revocata fuerit, non ad publicum sine auctore rumorem, sed ad ipsummet S. Brunonem ejusque socios revocatum iri contendit, probareque etiam nititur Carthusianus noster anonymus. »Hi enim,« inquit Annalium ordinis sui lib. IV hactenus non vulgato, num. 124, »probe noverunt, ob quam causam et qua ratione mundo abrenuntiarint, et id absque dubio suis tradiderunt sequacibus. Neminem vero esse arbitramur, qui vellet obstinate asseverare, sanctum Brunonem et socios ejus sequaces suos non edocuisse, qualiter et ob quam causam tam arduum [Col. 0190B] vitae genus amplexati fuissent; aut ipsum ordinem Carthusiensem ignorasse occasionem et causam suae institutionis. Hos autem inter sequaces repertus est, qui octoginta aut circiter annis post eorum mortem (de anonymo num. 199 et seq. adducto hic loquitur, qui quo circiter tempore verosimilius floruerit, num. 12 et seqq. docui) causam hanc scriptis mandavit, quod forte etiam ante eum aliquis fecerat, cujus codex lapsu temporum disperire potuit. Crescente vero domorum ordinis numero, crevit et codicis, a nostro anonymo editi, exemplarium numerus, ita ut circa finem saeculi tertii decimi et initium quarti decimi in omnibus ordinis provinciis reperiretur, et inde historiae hujus fama in omne vulgus emanaret.« Ita hactenus ille: rectene, an [Col. 0190C] secus, seu an vera ac genuina traditio, cui prodigium Parisiense seu vulgaris conversionis S. Brunonis causa superstruatur, in ordine Carthusiensi detur, infra discutiam. Ad reliquas Launoii conclusiones pergamus.

319. »Nonum« est, inquit hic scriptor, »vix ullum reperiri figmentum in historia, quod validius juxta et frequentius (quam prodigium Parisiense scilicet) confutetur, validius quidem, si spectetur instructa tot scriptoribus acies, quae in eam de horribili doctoris spectaculo narrationem, et quaesitum ex ea Carthusianorum initium dirigitur; frequentius vero, si considerentur ex iis scriptoribus plures, qui seorsim eamdem narrationem et narrationis appendicem evertunt.« Ita Launoius, falsam scilicet esse celebrem [Col. 0190D] de doctoris damnati spectaculo narrationem, contendens, tum quod de horribili illa historia omnes prorsus, quos laudavit, scriptores sileant, tum quod ex his plures sint, qui, cum eamdem, si contigisset, scituri scitamque commemoraturi fuissent, particulari suo silentio, ut pro comperta falsitate haberi debeat, efficiunt. Carthusianus noster anonymus paulo aliter, et forte non immerito, proxime recitata Launoii verba accepit, uti liquet ex illius ad haec responsione, quae sic habet: »Quis non miretur his in verbis vanam hyperbolen, qua soli simplices decipi possent? nullus ex tot scriptoribus a Launoio allatis historiam refutat aut negat, sed omnes tantummodo eam non narrant, imo nec narrare possunt aut debent [Col. 0191A] juxta propositum suum, nam omnes parum de sancto Brunone, et nihil de illius conversione habent, ut videre est supra, si unum excipias Guibertum de Novigento. Et nihilominus audet Launoius pronuntiare, vix ullum reperiri figmentum, quod validius juxta et frequentius confutetur,« cum e contrario nihil sit invalidius auctoritate negativa, qua utitur, tot testimonia producens, nihil adversus veritatem hujus historiae testificantia.

320. »Quod autem addit, et frequentius confutetur, si considerentur ex iis scriptoribus,« quos citavit, »plures, qui seorsim eamdem narrationem et narrationis appendicem evertunt,« id certe verum non apparet ex discussione, quam de scriptorum eorum auctoritatibus superius fecimus, cum ne [Col. 0191B] unus quidem eorum seorsim, nec conjunctim dictam narrationem, aut ejus appendicem evertat, sed nec tantisper concutiat.« Hactenus Carthusianus anonymus, volens nimirum, argumento negativo contra Launoium, qui ei nimium attribuit, nullam omnino vim inesse, ac proin prodigiosam doctoris anastasim scriptorum antiquorum de hac silentio non tantum non negari, sed nec ulla ratione concuti, nedum convelli. Verum contra hanc roboris non nihil habere praecipuorum e laudatis a Launoio scriptoribus antiquis silentium, jam supra edocui; quantum autem scriptorum prorsus omnium, qui, integro primo et forte etiam secundo post rem gestam saeculo labente, floruerunt, silentium contra eamdem valeat, § sequens aperiet, uti etiam an Launoius in conclusione, [Col. 0191C] de qua hic, celebrem de doctoris damnati spectaculo narrationem, e solo auctorum, quos laudat, silentio pro falsa merito habeat, et velut commentum ac fabulam explodat conclusione decima et ultima, de qua ut nonnulla ante hic adhuc dicam, instituti mei ratio exigit.

321. Ultimo itaque, uti hac vult, ex unanimi auctorum omnium, quos adduxit, silentio sequitur, »post annos a condito Carthusianorum ordine ducentos quadraginta et amplius, fictam esse illam de doctoris vel canonici Parisiensis anastasi narrationem, quae S. Brunonem in eremum impulerit. His est,« inquit, »palus terminalis, quo haec narratio defixa retinetur, haec est temporis epocha, quae nullum fabularum vindicibus tergiversandi locum relinquit.« [Col. 0191D] Famosa ergo de doctore, qui publice e feretro, sese damnatum, vociferatus sit, narratio post annum demum 1324, utpote ad quem a condito primum Carthusianorum ordine seu ab anno ex dicendis 1084 effluxere anni omnino 240, ab otiosis hominibus fuerit conficta, si Launoio assentiendum hic sit. Verum narrationem illam, si reipsa, quod an factum sit ex infra dicendis statues, fuerit conficta, diu ante dictum annum 1324 confictam esse, necesse est. Eam enim jam ante hunc annum litteris prodidere scriptores nonnulli antiqui, §§ 11 et 12 recensiti, ac in primis quidem, ut reliquos missos faciam, Carthusianus anonymus quinque primorum Carthusiae priorum Chronici auctor, et Carthusianus Majorevensis [Col. 0192A] itidem anonymus, quorum alter (adi num. 12 et seqq.) certo ante annum 1313, alter anno 1298, uti ipsemet affirmat, scriptioni manum admovit. Paulo plura, huc facientia, Carthusianus noster anonymus, qui annalium ordinis sui librum quartum hactenus non vulgatum contexuit, suppeditat. Verba tamen ejus huc transcribere visum non est, quod pauca jam adducta, quod probandum erat, sufficienter evincant. Nec hoc tantum ex illis habetur, verum etiam Gersonem, contra ac Launoius in sua de vera causa secessus S. Brunonis in eremum Dissertatione cap. 2 praeterea vult, primum non fuisse, qui anno circiter 1420 feralem de infausto Parisiensi doctore narrationem. aut, quemadmodum hanc vocat, fabulam, aliquandiu jam ante confictam, in litteras miserit. [Col. 0192B] Ad alia modo, quae sequenti § discutienda, mox dixi, progrediamur.



§ XIX. Quid contra prodigiosam anastasim, qua doctor Parisiensis, sese damnatum, publice e feretro denuntiarit, universale scriptorum omnium, qui, integro primo et forte etiam secundo post rem gestam saeculo labente, floruerunt, silentium valeat, et an, hoc stante, certam illam aut etiam verosimilem possint efficere testimonia antiqua supra adducta.

322. Ex adductis a Launoio contra luctuosam doctoris Parisiensis historiam esse nonnullos, qui huic nonnihil silentio suo officiant, quatuor §§ proxime praegressis edocui. Nunc dispiciendum, quid contra feralem illum eventum universale illorum omnium, ac [Col. 0192C] maxime eorum, qui, integro primo ac forte etiam secundo post rem gestam saeculo labente, seu, cum haec nondum litteris mandata fuisset, floruerunt, scriptorum antiquorum silentium valeat. Launoius Dissertationis suae saepissime jam laudatae locis non paucis mirandum illud memoratuque, si accidit, dignissimum prodigium, veluti indubitatam falsitatem, anilem fabulam, putidumque commentum traducit, idque unice, quod a scriptoribus antiquis, quos laudat, litteris commendatum non sit. Verum an recte? Neutiquam sane, uti ex iis, quae num. 258 modo dixi, satis patet, ampliusque ex iis, quae jam nunc dicturus sum, patescet. En unum alterumve, ut alia omittam, exemplum, quo, quae facta traduntur nec tamen a scriptoribus synchronis litteris [Col. 0192D] consignata reperiuntur, fabulis continuo commentisque accensenda non esse, docemur. Benedictus XIV papa De servorum Dei beatificatione et beatorum canonizatione lib. III, cap. 10, num. 3, circa finem ita memoriae prodit: »Fama erat, sanctos Faustinum et Jovitam, patronos Brixianae urbis, in armis aureis apparuisse ad ejusdem tutamen adversus Nicolaum Picininum, Mediolanensium copiarum praefectum, ipsam obsidentem ac maxima vi oppugnantem. Sed a plerisque dubitabatur de miraculo hujus insignis apparitionis, silentibus videlicet historicis Brixianis aequaevis, illudque narrante Elia Capreolo, qui octoginta integris annis post solutam obsidionem decessit et fabulosa quaedam suis commentariis [Col. 0193A] inseruit; cum opera et studio cardinalis Angeli Mariae Querini binae litterae inventae sunt Ludovici Fuscareni ad sanctum Laurentium Justinianum, tunc patriarcham Venetiarum, quae rem totam in aperto ponerent.«

323. »Etenim cum quatuordecim annis post Brixiam ab obsidione liberatam Fuscarenus ejus civitatis administrationem suscepisset, sibi a Veneto senatu demandatam, biduo post aditam provinciam rumor increbuit, consilium initum fuisse a quibusdam religiosis viris inde asportandi Venetias corpora sanctorum Faustini et Jovitae; ac nisi ipse religiosos illos opportune servasset, populi ira ferroque periissent. Fuscarenus in altatis epistolis causam aperiens pii furoris, qui mentes Brixianorum incenderat, [Col. 0193B] haec habet: Memores sunt, cum circumvallati, inclusi fame laborarent, ultima experirentur pericula, visos ab hostibus tutores sanctissimos aureis armis Brixiam tueri: quo miraculo attonitus Nicolaus Picininus, dux fortissimus, potiundae urbis spem perdidit, supplicii petendi, aurumque habendi aviditatem remisit. Quas ob res difficilius his corporibus carerent.« Fuscareni epistolae integrae insertae sunt in epistola praedicti cardinalis typis edita et ad Patrem Cyprianum Benagliam abbatem et praesidem generalem congregationis Cassinensis data. Post quae idem doctus cardinalis haec ad rem subdit: »Superest tandem, ut una mecum fatearis, argumentum, quod negativum criticae artis magistri vocant, quoque aliqui ex ipsis haud ita raro abutuntur [Col. 0193C] ad convellendam monumentorum ecclesiasticorum auctoritatem, facile accidere posse, ut omni ipsum auctoritate destitutum comperiatur. Certe triumphare illud quam maxime videbatur in subjecta huic epistolae materia, nam veterum scriptorum silentium eo vehementius in eamdem torqueri poterat, quod plures modo suppetant commentarii, Brixianae obsidionis tempore de obsidionis illius rebus conscripti.

324. At quam vanus foret ille triumphus detectae a me Fuscareni litterae ostenderunt. Undenam, per Deum immortalem, certo divinare se posse, confidet criticorum illorum natio, priscis illis monumentis, quibus ipsi praecipiti ausu bellum indicunt, testimonia hujuscemodi olim defuisse, cum tot [Col. 0193D] saeculorum lapsu, forte malo fato, aut omnino interierint, aut in tenebris adhuc delitescant?« En sane praeclarum facti exemplum, quod, etsi revera acciderit, ab auctoribus tamen synchronis memoriae proditum non invenitur, quodque idcirco semper aut pro falso habitum, aut certe in dubium revocatum fuisset, nisi Fuscareni litterae, quae lucidissimum ei testimonium perhibent, ab eminentissimo cardinale Querino detectae fuissent; qui interim hinc argumenti negativi vim nimium elevare videtur. Etsi enim hoc non sufficiat, ut quidlibet, cui opponitur, a vero pronuntietur alienum, id tamen (adi num. 258) roboris sibi non raro habet adjunctum, ut factum, contra quod militat, vel magis, vel minus, prout [Col. 0194A] rerum temporumque adjuncta fuerint, vero efficiat absimile; ad quod, ni argumentis negativis locum nunquam esse velis, non requiritur, ut certum, sed tantum ut verosimile sit, rem a scriptoribus antiquis, qui perierint, memoriae proditam non fuisse; hoc autem habetur, si certo sciatur, a nullis scriptoribus antiquis, modo adhuc exstantibus, litteris consignatam inveniri, quorum aliqui aut unus saltem alterve verosimiliter tales sint, ut eam, si fuisset, scituri, scitamque commemoraturi fuissent. Accipe alterum modo rei, quae accidit, nec tamen a scriptoribus synchronis memoratur, exemplum.

325. Ab Honorio tertio, summo pontifice, celeberrimam indulgentiam, quae »Porciunculae« dicitur, petiisse [Col. 0194B] ac porro impetrasse S. Franciscum Assisiatem, nulli prorsus scriptores synchroni, imo ne ipsi quidem, qui vitam ejus omnem ac gesta ex instituto diligentissime descripserunt, Thomas Celanus et S. Bonaventura. Hinc saeculo sexto decimo potissimum non defuerunt, qui indulgentiam illam S. Francisco ab Honorio unquam fuisse concessam, vel animo obfirmato negarint, vel saltem in dubium revocarint, hac insuper ratione ad id impulsi, quod disciplinae usibusque, qui S. Francisci aetate in ecclesia viguerunt, indulgentiae tam amplae, quam sit Portiunculana, concessio minime congrueret. Verum saeculo proxime elapso ex antiquis codicibus in lucem tandem (Adi operis nostri tom. II Octobris, p. 887 et sequenti) fuere prolata testimonia, quadraginta circiter [Col. 0194C] post obitum S. Francisci annis, cum indulgentia illa jam tum, quod nullae de ea litterae pontificiae exstarent, in dubium revocata aut etiam negata a nonnullis fuisset, a B. Benedicto Aretino, per ipsum S. Franciscum in ordinem olim admisso. atque a Raynerio de Mariano, hujus Benedicti socio, reddita, quibus hi ambo, dictam indulgentiam et per S. Franciscum petitam et ab Honorio tertio concessam fuisse, e narratione, sibi hac de re a fratre Masseo de Marignano, qui praesens, adfuerat, facta, testantur. Accessit potissimum et testimonium aliud, quo Petrus Zalfanus (videsis eumdem operis nostri t. II Octobris, p. 890) testatus est, sese in ecclesia Sanctae Mariae de Portiuncula praesentem adfuisse, cum in ea S. Franciscus, septem astantibus episcopis, acceptam [Col. 0194D] ab Honorio indulgentiam promulgaret. Tria porro haec testimonia dubitare non amplius sinunt, quin insignis illa indulgentia et per S. Franciscum reipsa fuerit petita, et eidem per Honorium concessa, et tamen rei hujus, ut jam dictum, nulli prorsus scriptores contemporanei ac ne ipsi quidem Francisci biographi, ut ut res omnes, ab eo gestas, calamo diligentissime complexi, meminerunt; quod sane argumento est perquam valido, continuo consequens non esse, ut res, quae a scriptoribus contemporaneis non memorantur, indubie falsae sint.

326. Jam vero, cum pronum admodum sit, ut res, quae, etsi gestae, a scriptoribus contemporaneis non memorantur, silentio etiam a sequioris aevi scriptoribus [Col. 0195A] praetereantur, continuo sane non est, quod tam ab his, quam ab aliis subticetur, pro falso seu pro non facto habendum, ac proin perperam Launoius prodigiosam doctoris Parisiensis anastasim, quod nec a scriptoribus contemporaneis, nec ab aliis, qui serius post rem gestam floruere, litteris consignata reperiatur, velut inane commentum anilemque fabulam explodit, a veritate omni dubio procul longissime alienam. Nec est, cur pro Launoio reponas, antiqua equidem testimonia jam adducta pro indulgentia Portiunculana exstare, legitimamque, ob quam hujus mentio scriptoribus synchronis haud fiat, rationem posse afferri; etsi enim servati a scriptoribus contemporaneis ipsisque S. Francisci biographis de indulgentia Portiunculana silentii ratio [Col. 0195B] non inepta, uti iterum in eodem operis nostri t. II Octobris, p. 890 videre licet, reipsa adducatur, fieri tamen potest, ut tam undecimi. quo prodigiosa doctoris anastasis contigisse narratur, quam sequentis saeculi scriptores ob causam nobis ignotam hujus non meminerint: aut, si id displiceat, omnem prodigii illius luctuosique eventus mentionem omittere potuerunt, non quidem, quod legitima quadam ad id impulsi fuerint causa, sed quod in rebus, tempore suo gestis, memoriae prodendis accurationem aut nullam tere, aut certe mediocrem duntaxat adhibuerint. Apparitionem, qua SS. Faustinus et Jovita Nicolaum Picininum, Mediolanensium copiarum ducem ejusque milites, civitatem Brixianam vi maxima obsidentes, terruerunt, litteris non mandarunt historici [Col. 0195C] Brixiani aequaevi, et tamen silentii hujus rationem, quae sat certo sit legitima, nullam invenio afferri; unde ea, quam admisere, omissio vel ignotae nobis causae, vel modicae, quam hi in temporis sui rebus adnotandis adhibuerunt, accurationi attribuenda videtur.

327. Quod autem ad supra laudata testimonia, quae, silentibus licet auctoribus contemporaneis, indulgentiam Portiunculanam certam efficiunt, spectat, nihil hoc ad rem facit; liquet enim vel hinc, fieri posse, ut, licet factum quoddam, a recentioribus relatum, ab omnibus scriptoribus contemporaneis silentio prematur, re tamen ipsa acciderit. Quod cum ita habeat, perperam sane feralem doctoris, qui, sese damnatum, astantibus publice e feretro [Col. 0195D] denuntiarit, historiam falsam pronuntiaris hac sola de causa, quod ab auctoribus contemporaneis litteris commendata non sit. Nec, quod praeterea a scriptoribus aliis, qui serius floruerunt, silentio praetereatur, recte eam Launoius, ut jam dixi, indubie falsam asserit. Verum an saltem luctuosus ille eventus, quod a scriptoribus omnibus tum synchronis, tum aliis qui, integro primo et forte etiam secundo post rem gestam saeculo labente, floruerunt, silentio prematur, pro admodum dubio aut etiam pro probabiliter, seu etiam verosimiliter falso nequit haberi? Ita omnino existimo; etsi enim ex omnibus, quae horum aliquot supra etiam adductorum de ferali historia silentium suppeditat, argumentis [Col. 0196A] negativis vix ullum, seorsum sumptum, sit admodum validum, omnia tamen simul accepta, nunquam eam habuisse locum, verosimile sane reddunt eo fere modo, quo rationes plures, quae ad assertionem quampiam stabiliendam concurrunt, solide hanc probabilem nonnunquam, si simul accipiantur, efficiunt, etsi interim singulae, seorsum acceptae, parum sint validae. Et vero cui verosimile non appareat, nunquam habuisse locum prodigium hujusmodi, quod a scriptoribus omnibus proxime dictis silentio praeteritur, quodque tamen, si accidisset, per omnium ora et calamos fuisset volitaturum, utpote simul futurum et notatu dignissimum et in opinione, quae hic discutitur, quaeque id publice coram innumera propemodum populi multitudine factum, statuit, [Col. 0196B] omnibus passim notissimum?

328. Neque hic reponas, prodigiosam illam anastasim, qua doctor tantisper redivivus, feralis de se judicii denuntiatione ingentem hominum multitudinem terruerit, ut ut silentio a scriptoribus aequalibus et subaequalibus sit suppressa, ab iis tamen, qui non adeo diu post hosce floruerunt, commemorari. Etenim, qui primus luctuosam hanc historiam in litteras misit, Carthusianus est anonymus, qui quinque primorum Carthusiae priorum Chronicon, cujus § 1 notitiam dedi, concinnavit; hic autem, ut ibidem etiam docui, scriptioni manum verosimillime non ante annum 1250, imo forte ne ante annum quidem 1300 circiter admovit, idque proinde non prius fecerit, quam cum jam anni amplius centum et quinquaginta, [Col. 0196C] imo forte ducenti post rem gestam seu post horribilem eventum essent elapsi. Dices quidem, scriptorem illum forte jam inde ab anno circiter 1220 aut paulo etiam citius floruisse, sibique praelucentem habuisse scriptorem antiquiorem, e quo, quae de doctoris redivivi prodigio pulsoque hinc in eremum sancto Patre suo refert, deprompserit. Ast nec unum, nec alterum veritati consonum ullatenus apparet. Imo vero, ut ad id, quod ultimo loco ponitur, primo respondeam, scriptorem nullum antiquiorem, e quo sua hauserit, primorum quinque Carthusiae priorum Chronici auctori praeluxisse, ex ipsa, qua hic initio utitur, loquendi formula colligendum videtur. Haec enim sic habet: »Anno Dominicae Incarnationis 1082 vel circa illum, dum [Col. 0196D] solemne studium floreret Parisiis, etc., tale prodigium ibi dicitur accidisse. Quidam enim doctor,« etc. Quibus verbis anonymus ille chronologus indicare videtur, sese, quod subjungit doctoris redivivi, prodigium, non in scriptoribus monumentisve antiquioribus legisse, sed ab aliis, viva voce rem narrantibus, accepisse.

329. Ad haec idem chronologus, si quid alibi e scriptoribus se praegressis acceptum in sancti nostri Vitam intulit, lectorem rei monet, imo etiam horum nomen prodit. Num 10. transcripturus, quae de S. Brunone ejusque sex sociis in S. Hugonis Gratianopolitani episcopi Vita, a Guigone, quinto Carthusiae priore scripta, leguntur, verba haec praemittit: [Col. 0197A] »Ut utar omnino verbis scriptis in Legenda Vitae S. Hugonis episcopi memorati;« ac deinde recitatis omnibus, quae ad S. Brunonem ejusque socios spectant, Guigonis verbis subjungit: »Omnia praedicta sunt verba domni Guigonis scripta in Vita S. Hugonis Gratianopolitani episcopi.« Num. 24 et ultimo ubi tempus, quo sanctus post egressum e Carthusia diem extremum clauserit, e quatuor primorum Carthusiae priorum Chronico, antiquis Guigonis (adi num. 6) Consuetudinibus praefixo, designavit, mox subdit: »Sicut in libris Consuetudinum domni Guigonis, quae sunt in domo Carthusiae, continetur.« Quod si itaque, quam narrat, prodigiosam doctoris anastasim e scriptoribus vetustioribus hausisset, id verosimillime etiam aut indicasset, [Col. 0197B] aut hos etiam nominasset, maxime cum feralem illam historiam narraturus, praemittat: »Tale prodigium ibi dicitur accidisse,« facileque ac opportunum, ut rei adeo mirae fidem faceret, fuisset adjungere, a quibus ea dicatur seu narretur. Jam vero, cum haec ita habeant, verosimillimum utique, ne dicam indubium, apparet, scriptores antiquiores, a quibus Parisiense prodigium memoriae proditum fuerit, anonymo quinque primorum Carthusiae priorum chronologo, seu vetustiori sancti nostri biographo non praeluxisse; ut proinde hoc ex capite fidem majorem suae de doctoris damnati anastasi narrationi nequeat adjungere. Porro cum laudatus chronologus seu sancti biographus, ut jam dictum, scriptores antiquiores, si quos ad horribilem de [Col. 0197C] doctore narrationem adhibuisset, nominaturus verosimillime fuisset, nec tamen Caesarium nominet, consectarium fit, ut scriptoris hujus num. 241 datam narrationem verosimillime aut non viderit, aut hanc a sua existimarit diversam.

330. Quod jam pertinet ad annum 1220, quo circiter aut etiam paulo citius anonymus quinque primorum Carthusiae priorum chronologus seu sancti nostri biographus floruerit, id ex dictis num. 12 et seqq. verosimiliter secus habet. Nec, etsi ita haberet quidquam inde, quo luctuosa doctoris Parisiensis historia sat certa aut etiam verosimilis redderetur, posset confici. Fac enim, laudatum chronologum, qui primus eam litteris commisit, anno circiter 1220 manum scriptioni reipsa admovisse, sic equidem [Col. 0197D] adhuc annis circiter quadraginta et centum a re gesta abfuerit ac proin temporis spatio longiori, quam ut ei fidem indubitatam conciliare queat. Quamvis enim subinde fiat, ut factum, etsi a scriptoribus, qui integro amplius post id gestum saeculo floruerunt, duntaxat commemoratum, pro verosimili, imo etiam pro certo sit habendum, id tamen, ut apparet, locum habere non potest, quando, uti hic fit, factum seu res, quae controvertitur, est hujusmodi, ut, si contigisset unquam, ab ipsis etiam scriptoribus synchronis ac coaevis verosimiliter commemorata fuisset. Ast, inquies, caedes S. Mauritii, sociorumque, legionis Thebaeae militum martyrum, a scriptoribus contemporaneis memoriae prodita non [Col. 0198A] invenitur, talisque videri potest, ut, si contigisset, commemorata verosimiliter ab hisce fuisset, nec propterea tamen illam falsam esse, aut parum verosimilem, merito quis pronuntiarit. Fateor, sic habet: verum quid tum? Cur caedem illam, ut ut notatu dignissimam notissimamque, scriptores synchroni silentio praeterierint, rationes non ineptae apud nos tom. VI Septembris, in quo de sanctis illis martyribus a pag. 308 actum, in Comment. ad horum Acta praevio, § 7 redduntur; quod cum fieri potest, seu potius fit, argumentis negativis, quae a scriptorum silentio petuntur, vim nullam inesse, apud omnes in confesso est.

331. Accedit, de celeberrimorum illorum martyrum caede (unde, quidquid contra hanc probabilitatis [Col. 0198B] ex auctorum silentio oriri posset, eliditur) constare tum e multis in Comment. proxime cit. adductis, tum maxime e S. Eucherio Lugdunensi episcopo, qui primus illam in litteras misit, quique, quamvis saeculo demum quinto floruit, e genuinae tamen traditionis fonte, quem ipsemet assignat, sua deprompsit. At vero nec universalis silentii, quo, qui integro amplius primo post rem gestam saeculo labente floruerunt, scriptores prodigiosam doctoris anastasim praetereunt, ratio ulla sat idonea reddi potest, nec de horrenda hac historia ex ullo monumento constat, nedum ex anonymo primorum quinque Carthusiae priorum Chronici auctore, qui, unde illam hauserit, non edicit, nec aliunde habetur compertum. Et vero, cum hic, ut jam docui, scriptores antiquiores, [Col. 0198C] e quibus hauserit, sibi praelucentes haud habuerit, quo tandem ex fonte, cui tuto fidere possimus, narrationem suam deprompsisse queat? An forte ex fama publicove rumore? Verum quam incertus hic auctor sit, nemo non novit. An ex ordinis sui traditione? Ita sane, qui Parisiensis prodigii pulsique hinc in eremum S. Brunonis historiam tuentur, existimant, ac porro, ut opinionem suam propugnent, affirmare debent. Verum an illa ordinis Carthusiensis traditio genuinae traditionis nomen mereatur, uti etiam, quanti ad asserendam prodigii Parisiensis veritatem valeat, infra discutiam, cum praevie, quod praesenti § facere constitui, examinaro, an reliqua pro Parisiensis, qui sese damnatum publice denuntiarit, doctoris anastasi §§ 11 ac 12 [Col. 0198D] adducta scriptorum antiquiorum testimonia certam eam aut etiam verosimilem, stante universali scriptorum silentio proxime dicto, possint efficere.

332. Cum scriptores illi omnes narrationem suam vel ex ipsa jam discussa quinque primorum Carthusiae priorum chronographi narratione, aliqua duntaxat in hac facta pro arbitrio mutatione, acceperint, aut certe e scriptoribus aliis, quorum etiam narratio suam isti originem debeat, indubie deprompserint, prodigio utique fidem majorem, quam, qui primus illud in litteras misit, dictus chronologus mereatur, conciliare non possunt, etsi interim, ut jam supra docui, eorum testimonia evincant, prodigiosam doctoris Parisiensis anastasim fuisse et [Col. 0199A] diutissime pluribus indubitanter creditam, et diu etiam ante Joannis Gersonis aetatem, contra ac Launoius vult, litteris consignatam. Quid itaque singulorum illorum scriptorum, quos §§ 11 et 12 videsis enumeratos, auctoritas hic valeat, pluribus indagandum non est. Verum, ut ut res ita habeat, nec ratione ulla satis solida contrarium queat probari, sunt tamen, qui, quemadmodum ex Notitiis mss. penes me exstantibus intelligo, Joannis Iperii testimonium, num. 222 huc transcriptum, magni faciendum contendunt. Ita autem idcirco autumant, quod, quamvis Iperius ante saeculum quartum decimum non floruerit, ac proin, spectato diuturno temporis spatio, quo a praestituta Parisiensi prodigio epocha seu anno 1082 abfuit, certum id atque indubitatum [Col. 0199B] sola sua auctoritate facere non possit, auctorem tamen antiquiorem reique gestae synchronum, e quo, quae de hac tradit, hauserit, sibi praelucentem habuerit. Quod postremum ut aestimaretur, effecit Marteneus praevia sua in Iperii seu S. Bertini Chronicon, tom. III Thesauri Anecdotorum insertum, Admonitione. In hac enim sub finem ita loquitur: »Hinc colliges, Chronicon istud Bertinianum tanto majorem apud eruditos promereri fidem, quo antiquiores habet auctores, qui sui temporis res gestas, prout viderant, aut a testibus oculatis audierant, scriptis mandarunt, nec mirum videri debere, a subsecutis auctoribus tanti habitum fuisse, ut, quae dicenda de rebus Belgicis habuerunt, ab eo accipere non dubitaverint.«

[Col. 0199C] 333. Iperius ergo, uti hic docet Marteneus, narratas in Chronico suo res ex antiquioribus, qui eas aut ipsimet viderant aut ex testibus oculatis audierant, scriptoribus accepit, hique, ut idem Marteneus in laudata Admonitione praevia etiam docet, numero tres fuere, videlicet Folquinus Bertinianus monachus, qui vetera monasterii sui instrumenta saeculo decimo in unum volumen retulit, Simon Sythiensis seu Bertinianus abbas quadragesimus secundus anno 1148 defunctus, qui Chronicae Bertinianae seu Sithiensis Ecclesiae a tempore Roderici, id est, ab ineunte saeculo XI, quo monasterio Sithiensi Rodericus abbas praeerat, ad suam usque aetatem descripsit, ac tandem anonymus, qui anno [Col. 0199D] 1229 scribebat, Simonisque opus ad suum usque tempus prosecutus est. Jam vero cum unus duntaxat, nimirum Simon abbas, e tribus hisce scriptoribus, qui Iperio in contexendo Bertiniano Chronico praeluxere, luctuosae doctoris damnati historiae, uti ex mox dictis liquet, fuerit synchronus, fuisse hanc ex illo ac proin ex auctore contemporaneo, qui eamdem saltem e testibus oculatis audiisset ab Iperio in Chronicon Sithiense illatam summamque adeo fidem promereri inde conclusere. Et vero, si lato a Marteneo de Sithiensi Chronico, per Iperium conscripto, judicio standum sit, erit sane, cur quis, damnati historiam e Simonis abbatis opere reipsa esse ab Iperio depromptam, non immerito suspicetur. Verum multum abest, ut Martenei de laudato Chronico [Col. 0200A] judicium pro accurato possit haberi. Quod ut pateat, unaque ex Iperii de luctuosa doctoris damnati historia testimonio nihil omnino ad hanc aut certe parum admodum ponderis posse accedere, studiosus lector intelligat, subministratam a Stiltingo nostro tom. II Septembris, pag. 555, a num. 25 ad Martenei de Iperii Chronico judicium responsionem huc transcribo.

334. Sic itaque ibidem habet: »Mallem ego, ut laudatus editor (Marteneus nempe) accuratam de hoc Chronico crisim dedisset, quam laudes exaggeratas: ita enim lector studiosus melius intellexisset, quid ex eo amplecti tuto possit, a quibus contra cavere debeat. Certe chronotaxis plerumque vitiosa est in prioribus hujus Chronici saeculis, ut patebit [Col. 0200B] per decursum. Imo ne facta quidem relata in hoc Chronico tam certa esse tamque immunia ab erroribus, ut correctione sat frequenti non indigeant, non raro ostendere cogar. Conatur Chronici auctoritatem probare Martenius, quia Iperius secutus est Folquinum diaconum, Simonum abbatem et eorum continuatorem anonymum saeculi XIII, quem ait scripsisse anno 1229.«---»Ex quibus,« inquit, »ita Chronicon suum confecisse videtur Joannes Iperius, ut eorum integras lucubrationes operi suo inseruisse merito consendus sit.« Ostendere id conatur verbis quibusdam allegatis, quae Iperius de se proferre non poterat, quaeque idcirco antiquioribus attribuenda sunt scriptoribus, quorum dicta eatenus non mutata Chronico suo Iperius inseruit. Verum vehementer [Col. 0200C] suspicor, Martenium nunquam contulisse Chronicon Iperii cum tribus illis scriptoribus, a quibus eum tam multa mutuatum dicit. Certe si diligenter verba Iperii contulisset cum verbis anonymi continuatoris, qui est compilator Vitae S. Bertini, a Mabillonio editae, vidisset totum verborum sensum mutatum ab Iperio in facto, quod referetur in Appendice miraculorum num 25, ut ibidem observabo.

355. »Praeterea si istos auctores tres diligenter contulisset et examinasset, vidisset paucissima ab iis narrari tanquam visa, sed pleraque ut longe praeterita: eaque de causa non dixisset: Chronicon istud Bertinianum tanto majorem apud eruditos promereri fidem, quo antiquiores habet auctores, [Col. 0200D] qui sui temporis res gestas prout viderant aut a testibus oculatis audierant, scriptis mandarunt.« »Inconsiderate et sine sufficienti examine haec dicta sunt: nam pauca ex scriptoribus, qui viderant, aut facta suo tempore scripserant, hausit Iperius, saltem in primis saeculis Chronici sui longe plura ex iis scriptoribus, qui gestis, quae referebant, longe erant posteriores. Quin et plura ex aliis scriptoribus habet Iperius, quam ex tribus illis, quorum tantum non continuatorem facit Martenius. Haec de Iperio observanda censui, ne quis immodicis Martenei laudibus deceptus, me statim reprehendendum existimet, ubi viderit auctoritati istius scriptoris non acquiescentem. Nolim tamen debita laude fraudare Iperium, cujus Chronicon utile et minime [Col. 0201A] contemnendum judico, sed non caece sequendum. Unde ille sua hauserit, quantaque fide scripserit, indicat ipse in prologo secundo his verbis: »Praesens Opusculum ex multis voluminibus scriptisque authenticis grato labore collegimus, sumendo de quolibet, quod ad propositum spectare visum est, nihil inserendo, quod non authenticis scriptis approbatur.« Deinde explicat, quid per scripta authentica designet, multas videlicet Vitas sanctorum, Chronica item non pauca, antiquitates, Annales, Historias et archiva tam ecclesiae Sithiensis, quam aliorum monasteriorum Belgii et Franciae, libros alios historicos, ac demum chartas privilegiorum.

336. »Ex hisce omnibus monumentis se Chronicon suum concinnasse asserit: Ex die et consule [Col. 0201B] tempora temporibus et ex causis in eo contentis negotia negotiis concordando.« Non dubito, quin id et diligenter et bona fide praestiterit vir pius et doctus; at sine erroribus factum non esse, luce clarius est. Et sane tale opus illo saeculo, quo vixit Iperius, sine variis erroribus conscribere, humanae non erat industriae, tum quod monumenta multa, quibus utendum erat, non omni carerent errore, tum quod varia per conjecturas erant concilianda. Haec autem conciliatio tanto erat difficilior, quanto minus ad perfectionem hodiernam accedebat scientia chronologica et critica.« Hactenus Stiltingus noster, qui, quae hic de Iperii Chronico affirmat, loco deinde non uno in Commentario ad vitam [Col. 0201C] S. Bertini praevio validissime juxta ac luculentissime probat, uti cuique, hunc evolventi, manifestum evadet. Jam vero, cum Iperius, ut alia omittam, non solum e tribus scriptoribus, a Marteneo memoratis, Folquino nimirum Sithiensi monacho, Simone abbate, et continuatore anonymo, verum etiam e multis aliis, a Stiltingo mox assignatis, narratas in Chronico suo res hauserit, non est, cur prodigiosam, quam narrat, doctoris Parisiensis anastasim e Simonis, Sithiensis abbatis, chronicis depromptam existimemus, ruitque proinde, quae alioquin famosae de ea narrationi accederet, summa fides. Imo vero, cum res ita habeat, ne quidem ex Iperii Chronico Parisiense prodigium verosimile utcumque efficitur, uti ex jam supra dictis pronum [Col. 0201D] est eruere.



§ XX. An prodigium, quo doctor, sese damnatum, publice adstantibus denuntiarit, certum aut saltem verosimile, stante universali scriptorum ante dictorum silentio, reddere etiam non possit traditio.

Innocentius le Masson, ex recensione Morotii prior Majoris Carthusiae 49, in opere, a se contecto, quod Annales Ordinis Carthusiensis inscripsit, annoque 1687 typis Correrianis vulgavit, lib. I, cap. 1 de prodigiosa, qua S. Bruno in eremum pulsus fuerit, doctoris anastasi multa disserit, suique etiam, quo hanc vere contigisse probet celeberrimi ordinis traditionem adducit. Ne quid, quod ad horribilem illam historiam probandam aut saltem verisimilem reddendam conducere utcumque possit, [Col. 0202A] silentio a me praeteritum quis queratur, ex opere illo, quod omnium passim manibus non teritur, totum huc spectans, utut prolixum ac parum urgens, Massoni ratiocinium transcribo. Hisce num. 8 et seq. ibidem positis verbis concipitur: »Falluntur qui putant per abstinentiam a carnibus, etiam in morbis, et alias austeritates vitam Carthusiensium abbreviari; nam experimento videmus, plures apud nos usque ad decrepitam senectutem vivere, et octogenarium, imo aliquando fere nonagenarium annum attingere. Videmus ergo non raro monachos sexaginta et amplius annos vixisse in ordine, etiam hoc saeculo, quando longitudinem vitae humanae diminutam esse omnes fatentur, si cum praecedentibus saeculis comparetur. Pro exemplo nobis sit hujus [Col. 0202B] firmioris sanitatis sanctae memoriae reverendus Pater domnus Joannes Pegon praedecessor noster, qui ultra sexaginta sex annos vixit in ordine, 85 annos aetatis habens obiit, et tanto animi vigore pollebat, ut pridie quam moreretur, adhuc calamo uteretur ad dispositiones faciendas in Ordine. Sint etiam pro exemplo duae moniales, quae nostris diebus diem clauserunt extremum: quarum una 70 annos vixerat in Ordine, altera 72. Plures similes in promptu esset hic referre, qui nostro saeculo obierunt.

338. »At si ad praeterita saecula retrogrediamur, reperiemus personas, quae 80 et amplius annos vixerunt, imo unam prae caeteris, quae ultra centum annos vixit in Ordine. Occurret nobis R. P. Jancelinus, [Col. 0202C] qui 58 annis praefuit toti Ordini. Supputatione autem facta et longiori aetate reducta ad 70 tantum annos in ordine exactos, quam aetatem plures attigisse in singulis saeculis, imo longe superasse, certum est, reperiemus, senem illum, qui hoc saeculo 70 annis vixit in Ordine, potuisse videre et discere ab alio ejusdem aetatis sene, quae audierat ab alio sene, qui postremus senex etiam ab alio didicerat et audierat historiam, de qua agitur, et sic traditio illorum quatuor senum fere ad trecentos annos extenditur; quam traditionem a se invicem facile accipere potuisse, perspicuum est, cum tres ex illis se videre et mutuo alloqui, nulla vi illata communi naturae cursui, potuerint,; nihil enim obstat, [Col. 0202D] quin ultimi primordia cum primi extremitate concurrerint, et monachus, vigesimum annum agens, nonagenarium viderit et audierit. Habemus ad manum icones in capite veterum statutorum praefixas, quae a centum et octoginta annis typis excusae sunt, in quibus videtur historia illa depicta, addita narratione quam supra retulimus. Si ergo constituamus nobis pro epocha tempus illud quo icones illae typis excusae sunt, et praecedere faciamus quatuor illos seniores, reperiemus, illos potuisse discere ab his, qui immediate primis Patribus ordinis successerunt, historiam illam; imo potuisse tunc reperiri in pago Carthusiae vicino rusticos qui S. Brunonem et ejus socios viderant. Nam rustici in istis rupibus, ubi aura purior [Col. 0203A] est, et valde frugalis vivendi modus, diu vivunt.

339. »Vidi ipse et non semel interrogavi senem domesticum domus Carthusiae, vocatum Nicolaum Planes, e pago Corbello oriundum, qui viderat R. P. D. Bernardum Carrassum, vita functum circa annum 1586 et narrabat plura, quae audierat in juventute sua ab aliis, in decrepita aetate tunc constitutis, qui viderant R. P. Franciscum a Puteo, circa annum 1521 defunctum. Centum circiter annorum erat iste Nicolaus, dum diem clausit extremum anno 1677. Et ut adhuc res vicinius et enucleatius exponatur et exprimatur, ponamus, aliquem e sociis S. Brunonis vixisse triginta tantum annis a die accessus eorum ad rupes Carthusiae, quemdam etiam ex his, quem ad institutum suum [Col. 0203B] primi Patres receperant, 70 annis ei supervixisse, ecce jam fere centum annos tenemus, et sic annum 1184 attigimus; quibus si addatur aetas quatuor illorum seniorum, quae ad 280 annos pervenit, annum 1464 habebimus, sicque aetatem R. P. Francisci a Puteo attingemus, viri in utrisque litteris versatissimi et insignis doctoris, qui statuta ista vetera typis mandari curavit, in quorum capite icon, historiam illam repraesentans, posita est cum praedicta narratione; quam, si suspicionem fabulae habuisset, nunquam tanti ingenii vir effingi permisisset. His addite, quod domus Carthusiae pluries incendiis absorpta veteres scripturas habebat, ex quibus liquido de istius historiae veritate constabat; quae a pluribus lectae et visae fuerunt, prout etiam nos a [Col. 0203C] senioribus monachis, quos in juventute nostra vidimus, didicimus; qui ab oculatis testibus id audierant. Et tandem haec traditio semper et ubique in ordine, nemine unquam reclamante, viguit. Quis ergo non fateatur talem traditionem esse firmis fundamentis innixam?«

340. Hactenus Massonus, prolixa sua hac oratione unice ostendens, traditione continua, quam jam inde a S. Brunonis ejusque sociorum aetate inceptam, Carthusianorum alii ad alios transmiserint, fieri potuisse, ut feralis de doctore damnato historia usque ad Francisci a Puteo, qui eam, ligno incisam, editis a se anno 1510 ordinis sui statutis praefixit, cognitionem pervenerit. Verum id reipsa ita factum, nullo modo, ut consideranti patebit, [Col. 0203D] probatum dat, quod tamen omnino erat necessum, ut quidquam pro prodigio adstruendo, seu potius pro vera jamque a rei gestae initio inchoata, qua haec Puteano innotuerit, traditione stabilienda conficeret. Fieri enim facile potest, ut, quod post trecentos amplius annos, a re gesta elapsos, jam inde ab hujus initio, uti a Massono fit, tradi potuisse asseritur, diu duntaxat post tradi re ipsa inceperit sicque non a vera traditione, sed ab incerto rumore trahat originem. Hinc non satis capio, cur Carthusianus noster anonymus Lucubrationis suae saepissime laudatae num. 47 sic scribat: »Quod spectat ad Patrum traditionem, hanc satis superque solida ratiocinatione stabilivit R. P. (Innocentius le Masson [Col. 0204A] scilicet), libro I., cap. 1, dilucide luculenterque ostendens, omnes, quotquot fuerunt et sunt in orbe Christiano, Carthusienses nullam umquam aliam instituendae nostrae religionis causam seu occasionem agnovisse praeter funestam hujus hominis anastasim, quam asserunt se accepisse ab antiquioribus, qui et ipsi eam a Patribus suis, ad quos a S. Brunone et sociis ejus, eorumque discipulis ac sequacibus per longam multorum annorum traditionem pervenerit, didicerunt.«

341. At vero, etsi ita hic loquatur ille, tacite tamen agnoscit. Puteani aetatem, ad quam Parisiense prodigium traditione perducit Massonus, esse a re gesta remotiorem, quam ut huic illa, utpote ex jam dictis dubii dumtaxat nominis traditio, fidem certam [Col. 0204B] atque indubitatam facere queat eo modo quem Massonus assignat. Verbis enim proxime recitatis, ut longam illam traditionis deductionem contrahat, sequentia haec subdit: »Verum ne res tam insolens et stupenda tamque ad credendum difficilis ex tam longa traditionis deductione plane videatur incredibilis, praesertim hominibus hujus saeculi nequam, qui nihil fere credunt, quam quod, ut vulgari dicitur proverbio, in oculos intuentium prosilit, hoc argumentum, ex traditione petitum, quinque fere saeculis, si ita loqui liceat, decurtabimus, hujusmodi traditionem non longiori quam sexaginta, aut ad summum octoginta annorum ductu ab obitu sociorum sancti Brunonis protrahentes, ut sequitur Qui primus ex Carthusiensibus hanc historiam [Col. 0204C] scriptis mandavit, vivebat circa annum 1220, vel etiam ante (ut inferius probabimus), id est, octoginta post annis et non multo amplius, quam obierat Stephanus Diensis, unus ex sociis sancti Brunonis. quem in nostris Annalibus videbimus adhuc fuisse superstitem circa annum 1136. Nec impossibile est quosdam alios ex septem primis ordinis fundatoribus diutius vixisse. Quis enim inficias eat, inter eos quosdam, qui annum aetatis vigesimum quintum non attigerant, quando in solitudinem se receperunt, postmodum ad septuagesimum, aut etiam octogesimum vitae annum, Christi vero millesimum centesimum quadragesimum et ultra pervenire potuisse?

342. »Hic primus hujus historiae scriptor plures [Col. 0204D] procul dubio monachos viderat, qui noverant aut saltem novisse poterant quosdam ex discipulis praefatorum septem ordinis primipilorum; quos quidem discipulos vitam scimus protraxisse ultra annum 1200, ut sunt sanctus Artaldus, professus domus Portarum, qui ad fundandam Carthusiam Arveriae missus circa annum 1132, postea ibidem factus prior et ecclesiae Bellicensis episcopus, ac tandem redux apud Arveriam obiit anno 1206, annos natus centum quinque. Garnerius, dominus de Balmeto, confundator domus Majorevi, erectae anno 1116, qui, post mortem uxoris factus ibidem conversus, annum vidit millesimum ducentesimum decimum quartum. Frater Aynardus conversus. [Col. 0205A] professus Majoris Carthusiae, qui forsan sanctum Brunonem viderat, cum constet ex Vita sancti Hugonis Lincolniensis, eum tantum obiisse anno aetatis suae centesimo vigesimo sexto, qui fuit annus Christi millesimus ducentesimus quartus vel paulo amplius, ut ex eadem Vita, ab auctore coaevo conscripta, discimus et suis locis fusius narrabimus. Constare igitur debet, praefatum scriptorem hanc potius accepisse historiam a monachis, qui cum his et aliis sociorum sancti Brunonis discipulis convixerant, (inter quos et annumerari potest R. P. Jaucelinns Carthusiae prior, qui post regimen annorum fere sexaginta obiit anno 1233, quem et ipse noster auctor procul dubio agnoverat) quam »ex incerto credulae plebis rumore, et quorumdam [Col. 0205B] recentiorum fabulis,« ut nobis, tanquam otiosis hominibus, objecit Launoius.

343. »Unde, quaeso, tunc temporis ille incertus rumor« nostris claustris dispergi potuit? Nonne potius ex iisdem claustris longe lateque paulatim diffusus fuisse dicendus est? Et quidem ab ipsorum Patrum alumnis, viris utique gravissimis et sanctissimis; quorum et successorum eorum fidem tanti faciebat Guillielmus Durandus, magni nominis et eruditionis auctor, ut in Speculo juris, quod Adriano V dicavit eo tempore, quo haec historia jam a nostris evulgata fuerat, censuerit »Regulam Juris, qua nemini licet in sua causa testimonium dicere, non habere locum in Carthusianis et Cisterciensibus propter eorum sanctimoniam.« Dum [Col. 0205C] haec scribebat Durandus, florebant in ordine Boso, prior Carthusiae, et Guillelmus de Hyporegia monachus ejusdem, qui ambo vel saltem eorum alter hujus in suis scriptis historiae meminerunt, ut mox dicemus. Hos certe, quos tam dignos fide existimabat Durandus, non sibi persuasisset huic anastasi sive commento, ut volunt adversarii, dedisse initium, ut Ordinis sui cunabula turgentibus buccis in populos concreparent ex tam insolito prodigio. Sed quam levis et puerilis sit hujusmodi vanitas, per se patet, quae profecto prius in ore calumniantium nos nata fuit, quam in corde nostrorum concepta. Licet enim istud fabula foret, aut ad fabulam accederet, non tamen minus in Ecclesia Dei Carthusiensium religio [Col. 0205D] haberetur, quam omnes norunt satis aliunde insignibus praefulgere praerogativis.« Hactenus Carthusianus noster anonymus, volens potissimum, scriptorem anonymum, qui primus ex Carthusiensibus prodigiosam doctoris Parisiensis anastasim litteris mandavit, contextoque a se primorum quinque Carthusiae priorum Chronico inseruit, sexaginta aut ad summum octoginta dumtaxat annis a sociorum S. Brunonis obitu seu jam inde ab anno circiter 1220 floruisse, remque ab ipsis horum discipulis, ac proin ex vera traditione, »non ex incerto credulae plebis rumore,« accepisse.

344. Ratiocinium huc jam transcriptum, quo haec probare Carthusianus noster anonymus nititur, anonymus [Col. 0206A] itidem tractatus de S. Brunone, a Carthusianis hujatibus mecum communicati, auctor additionibus nonnullis amplificatum exhibet. Atque hic quidem, dum id facit, rem quampiam postea probare proponens, ait: »Ut suo loco in Annalibus dicemus,« alibique etiam hosce, veluti a se edendos, laudat. Hinc autem, quod hac occasione observandum duxi, non immerito dubitari potest an Massonus supra laudatus, Ordinis sui Annales scripturus, Tractatum illum, e quo deinde a Carthusiano nostro anonymo in Annalium Carthusiensium librum IV hactenus non vulgatum nonnulla fuerint illata, non concinnarit. Ut ut sit, et ejus verba, ne quid, quod asserendae genuinae de prodigio Parisiensi traditioni suffragari utcumque queat, omisisse videar, huc [Col. 0206B] transcribo. Sic habent: »A fundatione Ordinis ad Bosonis aetatem, qui domos S. Hugonis et Majoris Carthusiae cum toto Ordine rexit ab anno 1372 ad 1313, quo decrepitus decessit, altum in suis claustris silentium Carthusienses tenuerunt, nec quidquam aut de sui Ordinis ortu, aut de mirabilibus, quae passim inter eos fiebant, sinebant propalari. Hoc de his testatur et amice conqueritur Petrus Venerabilis, Cluniacensis abbas: Multa, inquit, in illo sacro Ordine miracula contigisse a pluribus accepi; sed ipsi humilitatis virtute, qua semper servi Dei miranda opera sua, quanto possunt nisu, occultant, vix aliquid ex his prodere voluerunt.« Neque a Patrum tramite deflexisset Boso, nisi ad [Col. 0206C] suum institutum a quorumdam alterius Ordinis religiosorum calumniis vindicandum hujus humilis ac sancti silentii leges tandiu servatas violare coactus fuisset, edito tractatu fusissimo sive suo marte, ut quidam volunt, sive suo jussu, usus nempe calamo Guillelmi de Hyporegia Carthusiensis Itali, viri docti, quem tribus circiter ante suum obitum annis ad majorem Carthusiam evocaverat.

345. »Hunc tractatum inscripsit De origine et veritate perfectae religionis ad defendendum ordinem Carthusiensem. Nihil in eo de tragico hominis damnati fine egit (neque enim tunc temporis haec quaestio mota fuerat), sed ad illius calcem voluit adjici Chronica de exordio ordinis Carthusiensis, hanc historiam enarrantia, ab auctore incerti nominis, [Col. 0206D] ejusdem tamen Ordinis professo, olim conscripta, quem propterea anonymi nuncupatione deinceps designabimus. Unum codicem tam Bosonis sive Guillelmi de Hyporegia tractatum, quem, praefati anonymi Chronicon complectentem, e Montis-Dei Carthusia habuimus, sub initium saeculi quarti decimi, id est circa finem regiminis Bosonis exaratum, ut ex charactere colligimus; quod etiam nobiscum sensit vir quidem doctissimus et in hujusmodi characteribus versatissimus, quem Parisiis cujusdam amici interventu consuluimus. Cum igitur Boso medio saeculo decimo tertio nostrum professus sit institutum, non dubium est quin auctor Chronici anonymus ipso sit paulo antiquior; quod etiam probari potest ex [Col. 0207A] bibliothecae Colbertinae codice, in quo ejusdem Chronici exemplum reperitur exscriptum ante medium dicti saeculi tertii decimi, ut nos Stephanus Baluzius, vir doctrina clarissimus et de quovis bene merendi studiosissimus, per litteras his verbis commonuit: »In codice 3806 est quaedam tabula continens capita LI de perfectione et privilegiis Ordinis Carthusiensis. Est imperfecta et incipit in capite XVI. Codex ille est CDL annorum,« id est circa annum 1240. »Continet chronicon de exordio Ordinis Carthusiensis« (Sic etiam in nostro codice inscribitur) »usque ad annum 1137, quo obiit Guigo. Deinde sequitur Bernardus de contemplatione. Incipit: Cum die quodam.« Verosimile est, apographum istud ex ipso »authographo, quod modo periit,« expressum fuisse, [Col. 0207B] »et a quodam ex primis Carthusiae Parisiensis e majori Carthusia illuc allatum, quod postea bibliothecae Thuanae, tandem Colbertinae adscriptum fuit.«

346. »Cum igitur hic anonymus suum Chronicon scripserit circa vel ante 1240, potuit ineunte eodem saeculo fieri monachus, et idcirco hanc historiam accipere ab antiquioribus Patribus, qui eodem tempore superstites erant, ex quibus quosdam sociorum sancti Brunonis, et cum eo nostri propositi fundatorum discipulos fuisse constat, ut fuerunt B. Artaldus, qui, regente ordinem sancto Anthelmo, prior domus Arveriae effectus est, et deinde Bellicensis episcopus, tandemque, abdicatis infulis, vitam protraxit ad annum 1206, quo centenario major in cella [Col. 0207C] occubuit, et Aynardus conversus, Majoris Carthusiae professus, de quo res mirabiles narrantur in sancti Hugonis Lincolniensis Vita, ubi et dicitur sana mente obiisse aetatis suae anno centesimo vigesimo sexto, quatuor circiter post S. Hugonem annis, scilicet circa 1204. Quod vix credi posset, nisi qui illum cognovit, id scriptis asseruisset, ut suo loco in Annalibus dicemus. Hos inter annumerari merito possunt venerandi plane senes Bovo, S. Hugonis Lincolniensis, in Withamiensi prioratu successor, licet annis in Ordine transactis multo major Jancelinus, qui matrem Carthusiam et totum ordinem paulo post Basilium, S. Anthelmi successorem, sexaginta fere annis moderatus est; Guifridus, Carthusiae conversus, [Col. 0207D] qui, anno 1212 sexagenarius in Ordine, testatus est quibusdam in litteris, se vidisse fratrem Olmarum, Magni Guigonis tempore conversum, et qui procul dubio quosdam ex septem Ordinis fundatoribus noverat. Ab his igitur et quibusdam aliis ejusdem fidei et auctoritatis monachis hanc historiam noster anonymus, aut certe, qui eam ipsi Bosonique et ejus coaetaneis retulerunt, potius acceperant, quam ex incerto credulae plebis rumore, et quorumdam recentiorum fabulis, ut objecit Launoius.

347. Unde enim, quaeso, tunc temporis ille incertus rumor nostris claustris dispergi potuit? Nonne potius ex iisdem claustris longe lateque paulatim diffusus fuisse dicendus est, et quidem ab ipsis primorum Patrum alumnis, viris utique gravissimis et [Col. 0208A] sanctis, quorum et successorum fidem tanti faciebat Guilelmus Durandus, magni nominis auctor, ut in Speculo juris, quod Adriano V eo tempore dicavit, quo primi florebant hujus historiae scriptores, censuerit regulam juris, qua nemini licet in sua causa testimonium dicere, non habere locum in Carthusiensibus et Cisterciensibus propter eorum sanctimoniam. Hos certe quos tam dignos fide existimabat Durandus, non sibi persuasisset hujus anastasis narrationi, si commentum fuisset, ut volunt adversarii, dedisse initium, ut Ordinis sui incunabula turgentibus buccis in populos disseminarent ex tam insolito prodigio, ex quo, sive verum, sive falsum esset, nihil tamen gloriae aut dedecoris, nihil utilitatis aut damni suae religioni, satis abunde insignibus [Col. 0208B] praefulgenti pietatis praerogativis, conferre poterant; nec credidissent, ut exprobrat Launoius, non satis illustrem Brunonis historiam, quae jam illo eventu careret. Si enim tam ipsi, quam eorum posteri, amabant, ut quidam (Columbius scilicet in sua de Carthusianorum initiis Dissertatione num. 20) pro nobis observavit, quaeritabantque illustria, et ad populi admirationem idonea dicere de Brunone, profecto longe illustriorem fecissent Vitam ejus et maxime ad vulgus admirationem suspendendum aptam, si quae de Paulo, Antonio aliisque, seu monachis seu anachoretis, antiquioribus, legimus, affinxissent Brunoni et sociis ejus. At viri, veritatis amantes ac omnis fictionis osores, ingenue, quod a Patribus audierant, de Brunone narraverunt juxta illud [Col. 0208C] Moysis: »Interroga patrem tuum et annuntiabit tibi, majores tuos et dicent tibi.«

348. »Itaque cum noster anonymus hanc historiam exscripserit ex ore narrantium, qui Brunonis socios noverant, vel saltem institutum nostrum professi fuerant ante saeculum tertium decimum, id est durante primo Ordinis nostri saeculo, hinc sequitur, traditionem istam ultra sexaginta aut septuaginta post quorumdam ex nostri Ordinis auctoribus mortem annos auctoritate scripturae non caruisse; quod vix reperire est in multis sanctae Ecclesiae traditionibus. Quot enim (extra omnem comparationem loquor) quantaque fuerunt, non solum per unum, sed per duo, tria et adhuc plura saecula ab Ecclesia credita, [Col. 0208D] culta, servata, observata, quae sola traditione, scriptis nondum firmata, nitebantur? Unde nihil hostes ejus habuerunt, nec hodie habent antiquius, quam ipsius impugnare traditiones. Quibus etiam armis contra nos potissime usus est Launoius, ut postea videbimus.« Hactenus auctor anonymus laudatus, toto suo ratiocinio huc jam transcripto potissimum spectans, ut suadeat, anonymum primorum quinque Carthusiae priorum Chronici auctorem, qui primus Parisiense doctoris tantisper redivivi seque damnatum publice vociferati prodigium in litteras misit, hausisse id seu intellexisse ex ipsis primorum S. Brunonis sociorum discipulis, aut certe ex ejusdem instituti monachis, qui illud ex hisce audiverant; quod postremum duntaxat velle videtur ratiocinio [Col. 0209A] suo pariter huc jam transcripto Annalium Carthusiensium libri quarti hactenus non vulgati auctor. Ambo sane, ut alterutrum suadeant, non immerito laborant. Quod si enim feralem historiam aut anonymus primorum quinque Carthusiae priorum auctor, aut qui huic illam narrarunt, e sociorum S. Brunonis discipulis audierint, quis falsam eam pronuntiare facile audeat? Verum qui anonymum primorum quinque Carthusiae priorum Chronici auctorem e probato adeo fonte narrationem suam hausisse, probant?

349. »Cum igitur,« inquit tractatus de S. Brunone a Patribus Carthusianis hujatibus mecum communicati auctor, »hic anonymus (primorum scilicet quinque Carthusiae priorum Chronici scriptor) [Col. 0209B] suum Chronicon scripserit circa vel ante 1240, potuit ineunte eodem saeculo fieri monachus et idcirco hanc historiam accipere ab antiquioribus Patribus, qui eodem tempore superstites erant, ex quibus quosdam sociorum sancti Brunonis et cum eo nostri propositi fundatorum discipulos fuisse constat.« Ita ille; a quo anonymus Annalium Carthusiensium libri quarti hactenus non vulgati auctor non multum abludit. »Qui primus, ait, ex Carthusiensibus hanc historiam scriptis mandavit, vivebat circa annum 1220;« ac deinde, nonnullis interpositis: »Hic primus hujus historiae scriptor plures procul dubio monachos viderat, qui noverant aut saltem novisse poterant quosdam ex discipulis praefatorum septem Ordinis primipilorum; quos quidem discipulos vitam [Col. 0209C] scimus protraxisse ultra annum 1200 . . . . . Constare igitur debet praefatum scriptorem hanc . . . accepisse historiam a monachis, qui cum his et aliis sociorum sancti Brunonis discipulis convixerant.« Anonymum itaque primorum quinque Carthusiae priorum Chronici auctorem eo ipso tempore, quo aliquot e S. Brunonis sociorumque ejus discipulis in vivis superstites adhuc erant, vitam jam duxisse aut etiam Carthusianum jam fuisse professum, autumant, hincque ex his luctuosam historiam aut illum ipsum, aut certe eos, qui hanc ei narrarunt, hausisse. Verum an jam tum anonymum, qui primus prodigium Parisiense litteris mandavit, in vivis fuisse, aut etiam Carthusianum exstitisse, alicunde constat? [Col. 0209D] Scriptorem illum ante annum 1250 scriptioni manum verosimiliter non admovisse, num. 12 et seqq. ostendi, nec plura de ejus aetate, seu tempore quo vivere monachumve agere incoeperit, disputare decreveram; verum cum duo, de quibus hic, scriptores jam inde, ut modo dictum, a saeculi tertii decimi initio anonymum, qui primus Parisiense prodigium litteris consignavit, in vivis fuisse velint, hincque praecipue illum hoc aut ex S. Brunonis ejusque sociorum discipulis, aut certe ex iis, qui hisce aliquando convixerant, didicisse contendant, lubet modo adhuc, an anonymi dicti aetatem non nimium maturent, aut etiam an hunc jam inde a saeculi tertii decimi initio vixisse, utcumque probent, examinare.

350. Annalium Carthusiensium libri quarti hactenus [Col. 0210A] non vulgati auctor anonymum quidem illum, quod Chartularii in Carthusia exstantis, »circa« cujus »principium litterae papales (Urbani II) et Siguini instrumentum (tum hoc, tum illae infra recitabuntur) inveniuntur,« mentionem faciat, anno circiter 1151 Chronicon suum non scripsisse, nobiscum (adi num. 12) omnino sentit; verum quo illum equidem jam inde ab anno circiter 1220 vixisse probet, sequentem disserit in modum: »Hunc tamen (anonymum nempe primorum quinque Carthusiae priorum Chronici auctorem) conjicimus vixisse ante tempora reverendi Patris Bosonis, qui, circa annum 1260 ordinem nostrum ingressus, Carthusiae regimen iniit anno 1277. Quam conjecturam sic stabilimus ex Chartulariis, quae nunc habemus in Carthusia. [Col. 0210B] Ibi enim duo reperiuntur, unum sub regimine R. P. Francisci a Puteo, et illius cura confectum anno 1507, continetque duo volumina, in quorum priori sub finem, non circa principium, ut dicitur in citato Chronico, sunt litterae praefatae Urbani II. Instrumentum vero Siguini ante describitur, sed multum post medium. Unde liquet, auctorem tractatus non meminisse hujus chartularii. Et revera codex Thuaneus, quem omnes consulere possunt, licet nostro codice recentior, longe ante hoc chartularium exaratus est. Alterum Carthusiae chartularium tribus ex voluminibus conflatum erat, quorum primum ultimo incendio periit, ut nobis cum dolore affirmant officiales Carthusiae; alia duo adhuc asservantur illaesa et integerrima diversis characteribus exarata; quorum [Col. 0210C] prius, quod fuit secundum, talem praefert titulum ad frontem indicis chartarum in eo contentarum: »In hoc volumine continentur chartae et litterae domus Carthusiae ad comitatum Sabaudiae pertinentes.«

»351. Deinde ad verticem primi folii, quod continet primum instrumentum, datum anno tantum 1303, sic legitur: Hic incipit chartularium novum de comitatu.« Ex his verbis »Chartularium novum« intelligimus quoddam aliud fuisse antiquius, quod etiam olim periit. Secundum hujus voluminis instrumentum datum est anno 1306. Deinde sequuntur multa alia diversis temporibus transacta ab anno 1207 ad annum 1326, uno excepto dato anno 1331, sed quod in folio separato describitur. Cum igitur [Col. 0210D] charta, quae hoc volumen inchoat, data sit anno 1303; charta vero recentior sit anno 1336, hinc recte colligimus idem volumen fuisse compositum sub regimine et cura Aymonis prioris Carthusiae, qui praefuit ab anno 1313 ad annum 1330; et quidem post deplorandum illud incendium, quod accidit anno 1320; cujus flammis cum forsan antiquius chartularium fuisset consumptum, novum describi curavit R. P. Aymo. Alterum volumen, quod erat tertium, pluribus etiam scriptum est manibus, quarum tamen nulla videtur recentior charactere prioris voluminis; unde et colligimus, illud fuisse inchoatum sub eodem Aymone et continuatum sub ejus successoribus usque ad annum 1346, quo datum est instrumentum [Col. 0211A] recentius hujus voluminis; quod etiam conjicimus ex his verbis ad caput Indicis appositis in hunc modum: »Ligetur istud chartularium ex integro cum postibus, quando videbitur esse satis grossum et perfectum; et postea incipiatur aliud.« Deinde sequuntur bullae summorum pontificum ab Alexandro IV ad Joannem XXII inclusive. Post quas alio charactere describuntur instrumenta, quorum primum datum est anno 1300, cui talis praefigitur inscriptio: »Hinc incipit Chartularium novum de Delphinatu.«

352. »Denique indiscriminatim, ut in priori volumine, inseruntur chartae et litterae ab anno 1215 ad annum 1346. Et in quibusdam transumptis quaedam etiam antiquiores, ut sunt litterae sancti Hugonis [Col. 0211B] Gratianopolitani et aliae. Sed in neutro amborum voluminum reperiuntur bullae Urbani II et instrumentum Siguini abbatis. Non est igitur dubium, quin et primum ejusdem Chartularii volumen, quod nunc desideratur, procurante eodem R. P. Aymone, descriptum fuerit, in quo, si adhuc exstaret, forsan praefatae bullae et Siguini instrumentum reperirentur, quod tamen non constat. Sed licet id daremus, non sequeretur, idem esse, de quo loquitur auctor noster anonymus. Imo ex duobus sequentibus voluminibus, quae dicta fuisse NOVA, vidimus, consequens est, hoc quoque primum volumen recens fuisse tunc temporis. Ac proinde aliud fuisse ab eo quod flammam incendii anni 1320 devorasse credimus. Sed haec omnis dubitatio adimitur ex tractatu R. P. Bosonis [Col. 0211C] De orgine et veritate perfectae religionis, in quo Chronicon nostri anonymi de exordio ordinis Carthusiensis totum reperitur insertum. Cum enim Boso praefuerit domibus vallis Sancti Hugonis et Majoris Carthusiae ab anno 1272 ad annum 1313, quo decessit; inde liquet chartularium, in praefato Chronico citatum, ante Bosonis tempora fuisse conscriptum, ac propterea ipsum auctorem etiam ante annum 1272 floruisse, cujus vitae tempus assignantes circa annum 1220, nullum inde nos subire vituperium putamus, cum etiam potuerit aliquot ante annos vixisse, ac etiam vidisse beatum illum senem Jancelinum, priorem Carthusiae, et alios plures monachos, discipulos discipulorum sancti Brunonis aut [Col. 0211D] etiam sociorum ejus.« Ita Carthusianus noster annalista anonymus, Operis sui loco non uno etiam indicans, chronographum anonymum, quem jam inde ab anno 1220 aut etiam citius in vivis fuisse, hic statuit, ab hoc ipso etiam anno aut citius suam de primis quinque Carthusiae prioribus lucubrationem elaborasse. Verum in toto ejus huc jam transcripto ratiocinio nihil omnino occurrit, quod evincat, chronographum illum anonymum seu primorum quinque Carthusiae priorum Chronici auctorem anno illo inter vivos jam egisse, aut, si id ita habuerit, Chronicon suum concinnasse.

353. Fac enim Chartularium, cujus in hoc, veluti pontificias Urbani II litteras et Siguini abbatis instrumentum in capite praeferentis, meminit, non [Col. 0212A] esse illud, quod, curante Aymone Carthusiae priore post annum 1320 fuit conscriptum, sed aliud antiquius, quod V. G. jam inde ab anno 1120 aut etiam, si velis, citius fuerit confectum, hincne consequens erit, ut chronographus anonymus qui illud laudavit, jam inde ab eodem etiam anno aut in vivis fuerit, aut dictam lucubrationem suam adornarit? Cum Chartularium antiquius, quod pontificias Urbani II litteras et Siguini abbatis instrumentum complectebatur, anno demum 1320, quo Carthusiae incendium accidit, flammis fuerit fortassis consumptum, aut certe citius periisse non constet, ut quid id chronographus anonymus, etiamsi anno demum 1290 aut etiam nonnihil serius scriptioni manum admovisset, laudare non potuerit? Nec quidquam ad rem facit, [Col. 0212B] quod Carthusianus noster anonymus (adi ejus verba proxime recitata) adjungit de Bosone, qui ab anno 1272 usque ad annum 1313 domibus Vallis Sancti Hugonis et Majoris Carthusiae praefuerit. Fuerit enim reipsa, quod in suo quinque primorum Carthusiae priorum Chronico auctor anonymus laudat, Chartularium ante Bosonis aetatem conscriptum, hinc tamen consectarium nondum erit, ut ante hanc pariter seu ante annum 1272 anonymus is scriptor floruerit, suamque lucubrationem adornarit. Quidni enim, ut ut diu etiam post hunc annum scripsisset, Chartularium multo ante confectum nequierit laudare? Adhaec ex eo etiam, quod Boso concinnato aut a se aut jussu suo, qui De orgine et veritate perfectae religionis inscribitur, tractatui primorum quinque [Col. 0212C] Carthusiae priorum Chronicon integrum inseruerit, consequens neutiquam est, ut hujus auctor anonymus ante annum 1272 id exararit.

354. Boso enim, ut tractatus de S. Brunone a Carthusianis hujatibus mecum communicati auctor modo huc transcriptis verbis docet, tribus duntaxat annis ante obitum suum, qui anno 1313 evenit, tractatum proxime laudatum aut ipsemet scripsit, aut conscribi fecit; nihil autem impedit quo minus in hunc quinque primorum Carthusiae priorum Chronicon, ut ut id auctor a decem duntaxat aut etiam paucioribus annis concinnasset, potuerit inferri. Fuisse itaque hanc lucubrationem anno circiter 1220 aut etiam citius elaboratam, nihil plane ex omnibus, [Col. 0212D] quae verbis proxime recitatis ab Annalium Carthusiensium libri quarti auctore anonymo adducuntur in medium, evincit. Imo vero ne quidem ex hisce ullo modo etiam consequitur, ut lucubrationis ejusdem auctor anonymus jam inde ab eodem dicto anno 1220 aut etiam citius inter vivos agere jam coeperit. At vero anonymus tractatus de S. Brunone a Carthusianis hujatibus mecum communicati auctor, viam aliam ingreditur, quo probatum det, eumdem primorum quinque Carthusiae priorum Chronici auctorem anonymum ab anno circiter 1220 vixisse, imo jam tum Carthusianum fuisse professum, ac proin, quae de prodigiosa doctoris Parisiensis anastasi memoriae prodit, e S. Brunonis sociorum discipulis, aliisve saltem qui rem ex hisce audiissent, intelligere [Col. 0213A] potuisse aut etiam reipsa intellexisse. Ait ergo, primorum quinque Carthusiae priorum Chronicon, non quidem jam inde ab anno 1220, sed saltem ab anno circiter 1240 fuisse exaratum, ac proin hujus auctorem jam inde ab anno 1220 non tantum vixisse, sed et Carthusianum fuisse professum. Verum anne rem utcumque evincit? Chronici illius exemplar, quod in bibliotheca Colbertina asservatur, Stephanus Baluzius epistola ad Carthusianos data ab annis quadringentis quinquaginta, ac proin, cum haec saeculo praeterito, ad finem fere jam provecto, scripta sit, anno circiter 1240 scriptum edocuit. Ita quantum ad substantiam, quem proxime laudavit, tractatus de S. Brunone a Carthusianis hujatibus mecum communicati auctor anonymus.

[Col. 0213B] 355. Verum unde illud Chronici dicti exemplar tantae antiquitatis esse rescivit Baluzius? Id sane vir clarissimus, ut sibi hac in re fidem faceret, debuisset adjungere. Reor ego, unice illum e characteribus, quibus idem Chronici exemplar scriptum esset, tantam illius, quantam asserit, antiquitatem collegisse. Verum etsi quidem e characteribus, quibus antiqua monumenta exarata sunt, saeculum propemodum, quo exarata sunt, determinari utcumque queat, quis tamen inde etiam annum circiter, quo exarari ea contigerit, sat certo determinet? Qualecumque igitur fuerit de tempore, quo, quod in bibliotheca Colbertina asservatur, primorum quinque Carthusiae priorum chronici exemplar scriptum sit, Stephani Baluzii judicium, dubium mihi aeque ac ante manet, [Col. 0213C] an Chronicon illud triginta aut etiam quadraginta annis serius, quam hic statuat, scriptum non sit. Nec dubium illud mihi adimit, quod, ut Carthusianus proxime hic laudatus Lucubrationis suae num. 24 docet, Majoris Carthusiae chartularium, quod in Chronico, de quo hic, laudatur, anno circiter 1240 verosimiliter fuerit confectum. Ut quid enim hoc a Chronici auctore, diu duntaxat post, imo triginta aut quadraginta etiam annis serius scribente, laudari non potuerit? Jam vero, cum haec omnia ita habeant, dubiumque proinde sit, an anonymus primorum quinque Carthusiae priorum Chronici auctor non tunc primum, cum jam uno alterove decennio saeculum decimum tertium medium esset elapsum, [Col. 0213D] florere incoeperit, dubium pariter sit, necesse est, an primorum S. Brunonis sociorum discipulos, aliosque, qui hosce in Carthusiensi instituto proxime sunt secuti, videre potuerit, discereque ex iis, quae, ut communiter creditur, primus omnium de prodigiosa doctoris Parisiensis anastasi litteris mandavit.

356. Atque hinc porro jam fit, ut ambigendum sit, verane traditione, seu an ab ipsomet S. Brunone ejusque primis sociis, rei gestae synchronis, seu viva voce seu alio quovis modo fuerit feralis de doctore damnato narratio ad posteros transmissa, a quibus deinde ad sequioris aetatis Carthusianos ac tandem ad anonymum, qui eam primus omnium litteris consignavit, pervenerit. Quod cum ita sit, manet Parisiense prodigium pro parum verisimili habendum, [Col. 0214A] maxime ob universale scriptorum omnium antiquorum de hoc silentium, quos inter, ut jam supra docui, nonnulli verosimiliter sunt qui illud, si fuisset, scituri, scitumque commemoratur fuissent. Atque ita sane in opinione, qua primorum quinque Carthusiae priorum chronologus jam inde ab anno circiter 1220 non vixisse, nedum Carthusianum egisse, statuitur, res sese habet. Nec aliter etiam sese haberet, etsi eum jam tum in vivis egisse Carthusianumque fuisse professum, tantisper daremus. Etsi enim illum, si jam inde ab anno circiter 1220 Carthusianus exstiterit, feralem de doctore damnato narrationem e sociorum S. Brunonis discipulis, aut certe ex iis, quibus hi illam retulerant, intelligere potuisse, bini scriptores anonymi verbis suis proxime [Col. 0214B] recitatis recte doceant, id tamen reipsa factum, neutiquam probant. Rem quidem potius ex hisce, quam ex incerto credulae plebis rumore didicisse laudatum chronologum existimandum indicant; ast, praeterquam quod nec id ulla ratione probatum dent, contrarium existimandum videtur, tum quod, unde narrationem suam hauserit, non edicat, idque nihilominus, si e probato adeo fonte eam hausisset, verosimiliter, ut num. 329 jam docui, fuisset facturus, tum quod prodigium Parisiense narraturus dicat, »Tale ibi (Parisiis nempe) prodigium dicitur accidisse,« sicque ambigentis potius quam asseverantis in modum de horrenda historia loquatur, de qua tamen, si ei vel a sociorum S. Brunonis discipulis, vel [Col. 0214C] ab iis, qui eam ex hisce audivissent, fuisset relata, dubitaturus verosimiliter non fuisset.

357. Ad haec anonymus quinque primorum Carthusiae priorum chronologus, ut ut jam inde ab anno circiter 1220 vixisse statuatur, quadraginta equidem et centum circiter annis a prodigio Parisiensi abfuerit; etsi autem subinde quidem contingat, ut, quae a scriptoribus non synchronis memoriae produntur, vera ad hosce traditione pervenisse sint credenda, id tamen locum vix obtinere potest, quando, uti hic fit, quae narrantur, sunt hujusmodi ut si contigissent, a scriptoribus etiam synchronis verosimiliter commemorata fuissent, nec tamen ab horum ullo commemorata inveniuntur. Nec quidquam ad rem facit, quod de Ecclesiae traditionibus [Col. 0214D] addit Tractatus a Carthusianis hujatibus mecum communicati auctor; cum enim, quae traditionibus hujusmodi accepta fuere, diu fuisse, imo per unum, duo, tria aut etiam plura saecula in Ecclesia credita, culta et observata dicat, de traditionibus divinis et apostolicis indubie loquitur; »quemadmodum autem nihil (verba sunt Papebrochii nostri in suis ad Exhibitionem errorum Responsionibus articulo 19, num. XI) pro divina et apostolica traditione recipitur, quod ex sanctis Patribus non probatur ipsorum aetate fuisse observatum in Ecclesia universali, tanquam ab initio sic traditum; ita nec humanas, praetensas ut tales, prudenter admittimus, quae vel cum certioribus auctoritatibus pugnant, vel nequivissent ab antiquioribus non attingi aliquando, si [Col. 0215A] verae forent. »At vero, inquies, unde ergo de Parisiensi prodigio, si traditione vera acceptum id non sit, ortus esse potest incertus, ut vult Launoius, in Carthusianorum claustris rumor? Illudne hi forsan confinxerint? Ita fere etiam bini Carthusiani anonymi supra laudati. Verum, etsi id anonymus primorum quinque Carthusiae priorum chronologus vera traditione non didicisse statuatur, consequens tamen hinc non sit, ut id vel ex incerto rumore vel e Carthusianorum antiquorum figmentis acceperit. Quid si enim horrenda damnati historia non publice, sed intra privatas defuncti aedes coram paucis acciderit, temporisque deinde lapsu in adjunctis, nullo licet interveniente figmento, fuerit corrupta? Fieri sane id potuisse, ex infra dicendis patescet, [Col. 0215B] uti et modus, quo factum esse queat.



§ XXI. Alia quaedam facientia pro prodigio, quo doctor Parisiensis, sese damnatum, adstanti multitudini publice e feretro denuntiarit, rationum momenta afferuntur, et an ex his tandem illud vero simile utcumque non fiat, examinatur.

Quod e titulis funebribus, queis Sancto nostro Ecclesiae monasteriaque diversa parentarunt, nonnulli, eum e divinorum judiciorum infernique timore in eremum secessisse, haud obscure indicent, hinc, in illis ad luctuosam damnati doctoris historiam alludi, anonymus Tractatus de S. Brunone a Carthusianis hujatibus mecum communicati auctor conjicit; quod si autem ad feralem eventum reipsa in dictis Titulis alludatur, consequens est, ut hic [Col. 0215C] non tantum acciderit, verum etiam ut publice acciderit, utpote quem alioquin ecclesiae monasteriaque, quorum ii sunt, perspectum haud habuissent. Ne quid itaque, quod prodigio Parisiensi utcumque favere videri potest, inobservatum praeteream, laudati auctoris anonymi verba, memoratam conjecturam complectentia, una cum titulis funebribus quibus hanc ille superstruit, huc transcribo, deinde etiam, quae mea hac de re sit opinio, adjuncturus. Sic habent: »Veram illius (S. Brunonis videlicet) secessus« in eremum »causam nulli ita apprime cognoscere potuerunt, quam Ecclesiae, in qua Sanctus olim egerat canonicum, Sanctae Mariae Remensis canonici, qui eam suo Titulo, qui inter edendos [Col. 0215D] locum 54 tenet, sic insinuant:

Judicis examen venturi Bruno pavescens,
Mundanas contempsit opes, eremumque petivit;
Atque suavis ibi fructus emisit odoris,
Ad Christum revocans, quos gloria vana fefellit.

359. »Radulphus Viridis praepositurae dignitate in ea ecclesiatum gaudebat, qui forsan hujus tituli auctor ad invitationem, qua paulo ante per epistolam ad monasticum habitum ex voto induendum a Brunone incitatus fuerat, tacite alludit his verbis: »Ad Christum revocans quos gloria vana fefellit.« Ecclesiae Remensi adstipulatur particularis ecclesia S. Bartholomaei in monte Or, non longe ab eadem urbe dissita, cujus elogium, inter Titulos funebres edendos ordine 65, totum est de mortis et inferni [Col. 0216A] horrere, quo territus Bruno dicitur eremum penetrasse.«

Orbis amarescens claudessit pondere mortis,
Et trahit ad speciem humanae per devia sortis.
Mergit et exsilio propriorum quaeque tabescens:
Unde tumescis homo miser hac aetate senescens
Fonte Carybdineo mergeris ad ultima finis;
Ac cinis in cineres solveris ut umbra lucernis.
Est labor ejus amor, et inextricabilis error,
Defectu cujus animam complectitur horror,
Postquam nudata fuerit de carcere carnis
Vel Satanae ducibus huc circumsepta catervis.
Quod metuens animosus in hoc discrimine Bruno
Servitio penetrat eremum certaminis uno,
Linquit opes mundique decus, ne gloria paena
[Col. 0216B] Fiat in interitum, etc.

360. »Simile quid primariae Ecclesiae Parisiensis canonici amico Brunoni parentantes (Titulo nempe inter recudendos 109) succinunt:«

O vos mundani, qui re gaudetis inani,
Spernite culturam carnis subito perituram.
Corpus enim vastum varia pinguedine pastum
Quo magis impletur, putidum magis efficietur.
Cur impinguatur caro, qua vermis satiatur?
Cur adeo cupimus bona, quae retinere nequimus?
Quos male seducit mundus, per devia ducit,
Et sectatores carnis fallit per honores,
Blandaque praetendit, dum nobis retia tendit.
Est et in hoc mundo mundanis sollicitudo,
Poenaque lucratur poenam; caro bis cruciatur.
[Col. 0216C] Qui lucra sectantur, subita nece praecipitantur,
Et subeunt antrum carnes animaeque barathrum.
Haec satis attente pertractans Bruno repente,
Ille magistrorum decus, informatio morum,
Remigium turbae Remensis major in urbe
Mundum despexit, iter ad coelestia flexit,
Vilibus indutus pannis te, Christe, secutus,
Huic igitur coeli pateant, populoque fideli,
Cum quo laetatur Bruno, semper sociatur.

361. »Monachi quoque Sancti Germani ejusdem urbis (Parisiensis nempe) testantur (in Titulo funebri nimirum 26) Brunonem ultimi judicii recordatione perterrefactum fuisse:«

Mentibus in nostris deberet semper haberi
[Col. 0216D] Lux, in qua reprobi mala tollent, seu bona justi.
Hanc timuit Bruno, sophiae qui verus amator.
Ex his et quibusdam aliis titulis, qui similia indicant, non absurde conjectare possumus, Brunonis amicos in eis implicite allusisse redivivi hominis spectaculo; illos vero non clare historiam designasse, ne famam illius ejusque consanguineorum violare viderentur. Fatemur eadem de quolibet alio, mundo valedicente, cujus conversionis causa latet, dici posse, sed cum apud omnes Carthusienses semper ratum fuerit, Brunonem ex horrendo damnati magistri judicio tremefactum mundo abrenuntiasse, gravis inde conjectura elicitur, idem judicium in praedictorum titulorum verbis contineri. Cur enim amici ei chariores, qui optime callebant [Col. 0217A] quaenam illius conversionis causa fuerit, non aliam praeter mortis, judicii et inferni timorem attulerunt? Cur nihil de Manassae Simoniaci accusationibus, aut ejus perversis moribus meminerunt, si Brunonem in eremum impulerunt, ut Launoius ex Guiberto necessario consequi vult?« Ita hactenus ille, qui cum fateatur, quaecumque in Titulis funebribus huc jam transcriptis aliisque continentur, esse hujusmodi, ut de quolibet alio, qui mundo valediceret, possint pronuntiari, formatae a se ex hisce conjecturae multum roboris non inesse, haud obscure agnoscit; qua sane in re assentiendum ei hic est, uti consideranti patebit. Ad alia modo, quae pro prodigiosa doctoris anastasi facere utcumque videntur, progrediamur.

[Col. 0217B] 362. Saussaeus in didascalica sua Epistola, supra plus semel jam laudata, quae anno 1645 typis Coloniensibus in lucem prodiit, in Parisiensis prodigii subsidium etiam vocat imagines et celebrem Carthusiae Parisiensis picturam, horribilem damnati doctoris historiam exprimentes. Ac primo quidem de hoc argumento pag. 22 sic scribit: »Accedebant figurae et imagines, quibus funestum illud spectaculum repraesantabatur. Hae expressae erant in sacrarum precatiuncularum, quas Horas vocitant, libellulis, imo etiam in Breviariis aliquot, atque Missalibus non modo hujus (Parisiensis nempe) dioecesis, sed aliarum quoque nonnullarum. Ac deinde eadem pag. 22 sic habet: Insuper ostendebatur nobis celebris illa pictura, quae in monasterii Patrum [Col. 0217C] Carthusianorum hujus (Parisiensis) urbis claustro Ecclesiae propinquiori etiamnum cernitur, seriem exprimens vitae miseri hujus hominis et funesti excessus horrendaeque illius damnationis, ab ipso publice in ecclesia post mortem declaratae, et ejectionis ejus cadaveris in profanum locum horribilem catastrophen.« Haec ille; verum ad posteriora Launoius in sua de vera causa secessus S. Brunonis in eremum Dissertatione ita respondet: »Haec pictura nihil plus habet auctoritatis, quam libri ex quibus originem trahit. Designatum argumento suo tempus non excedit, sed longo post intervallo sequitur. Ad annum quippe 1582 delineata est, ut scriptum nuper videbatur supra portam, qua e [Col. 0217D] minore itur ad majus claustrum: nuper, inquam, cum, vertente superiori anno pictura illa celebris partim deleta sit, parti novis, quae parietinis adhaerent, substructionibus, iisque cum lapideis, tum ligneis arcuatim dispositis occultetur.

363. »Deinde recentem fuisse figuram omnino testabatur forma pilei, quo tectus Bruno auditores suos hinc inde docebat. Hoc enim capitis operimentum, quod in veteribus academiae libris birretum rotundum et vocabatur et erat, ad annum 1520 aliter deformari coepit, et in cornutum quadrum desinere; cujusmodi erat pileus seu birretum magisterii insigne quo, ut diximus, Brunonis caput tegebatur. Caeterum qui pinxit prodigium, et qui fratres pingi curarunt, illud ita evenisse, ut pingebatur, [Col. 0218A] opinor, crediderunt, sed decepti fuere ab iis qui pingendae rei falsae argumentum dederunt;« ad priora autem ita reponit: »Vidimus quoque multos ejusmodi libros, in quibus nihil tale comparebat. Cur autem in quibusdam Parisiensis et aliarum dioeceseon libris hae figurae et imagines pingerentur, in aliis non pingerentur, conjiciet qui voluerit. Nos tamen auctori (Saussaeio videlicet) fidem habemus. Sed hae figurae et imagines nullius sunt momenti, cum iis tantum fulciantur auctoribus, quos rejecimus. Eas vero imagines, quae Brunonis tempore depictae essent, tanquam veritatis testes amplecteremur.« Ita Launoius; et sane rectissime: »Ex picturis enim et imaginibus, uti deinde in Dissertationis suae cap. 3 conclusione tradit, non [Col. 0218B] ante solidum argumentum duci potest, quam quo expressae fuerint, certum tempus definiatur; ratio autem est, quia, ut ibidem etiam addit, pictores ad exemplar rerum, quae suo tempore creduntur vulgo, vel geruntur, imagines suas efformare solent, ita ut, si fingamus imaginem quae centum aut ducentos abhinc annos depicta sit, consectarium futurum sit, rem, quae ea exhibetur, ita tunc creditam vulgo, vel gestam esse.« Hinc Parisiensi prodigio fidem conciliare nequeunt, quibus id exprimitur, seu imagines et picturae saeculi quarti decimi, num. 220 hic memoratae, seu tabellae, Ordinis Carthusiensis statutis et consuetudinibus anno 1510 Basileae excusis praefixae; hic enim argumento duntaxat sunt, feralem historiam tum [Col. 0218C] saeculo quarto decimo, tum anno 1510 creditam fuisse; unde minime consequitur ut locum haec umquam certo habuerit. Sed haec de picturis imaginibusque, luctuosum eventum repraesentantibus, dicta sufficiant.

364. Saussaeus in horribilis historiae probationem eadem iterum pag. 22 Epistolae suae didascalicae ait, factam illam sibi ex eo probabiliorem, quod, uti intellexerat, in Parisiensi de Defunctis Officio e Lectione quarta illud hujus exordium, »Responde mihi,« fuisset aliquando deletum, »quod clerico in Officio funeris haec verba de more pronuncianti responderit miser ille defunctus: »Justo Dei judicio accusatus sum, deinde judicatus sum, demum [Col. 0218D] vero damnatus.« Verum Sancti nostri aetate in Parisiensi de Defunctis Officio verosimiliter vel nullas fuisse Lectiones recitatas, vel hasce, e quibus proinde aliqua ab his verbis, »Responde mihi,« incepisset, e libro Job non fuisse depromptas, jam supra ostendi. Jam vero, cum id ita sit, dubium sane admodum est, ne amplius quid dicam, an vera praedicarint, qui ob causam, proxime recitatis verbis expressam, verba illa, »Responde mihi,« in Parisiensi de Defunctis Officio e Lectione quarta fuisse aliquando expuncta, Saussaeo retulerunt. Vide, quae huc spectantia in sua de vera causa secessus S. Brunonis in cremum Dissertatione suppeditat Launoius, cui hac in parte a nemine contradici invenio. En aliud adhuc, quo pro Parisiensi prodigio [Col. 0219A] adducitur, argumentum. In Parisiensi, aiunt, ecclesia sanctissimae Dei Genitrici dicata, capella est, quae Damnati capella dicitur, hocce adeo nomen a damnato seu canonico seu doctore, qui in dicta ecclesia justo Dei judicio se accusatum, judicatum ac tandem etiam damnatum, publice coram innunumera propemodum populi multitudine proclamarit, haud dubie sortita. Verum Parisiensem, quae modo exstat, S. Mariae ecclesiam nondum fuisse S. Brunonis aetate exstructam, docet nos Robertus de Monte in Sigeberti Appendice ad annum 1177 sic scribens: »Mauricius episcopus Parisiensis jam diu est, quod multum laborat et proficit in aedificatione ecclesiae praedictae (Parisiensis) civitatis, cujus caput jam perfectum est, excepto majori tectorio. [Col. 0219B] Quod opus si perfectum fuerit, non erit opus citra montes, cui aperte debeat comparari.«

365. At vero, aiunt, eo loco, quo Mauricius episcopus Parisiensem S. Mariae ecclesiam exstruxit, alia ante exstitit ecclesia, damnati capellam complexa, haecque in novo aedificio fuit retenta et conservata. »Scilicet,« ait loco proxime citato ironice Launoius, »ad memoriam rei tantae sempiternam, ut nomen illius, cui sepulturae honos denegatus fuerat, basilica tali cohonestaretur. Tantum abest, ut, quem Parisiensis clerus Morboniam abire jusserat, perpetua inobscuraret oblivio. In has, velint nolint, compelluntur angustias, qui verum a falso non secernunt.« Ita ille, iterum nimirum innuens, in fabulis indubie habendam luctuosam damnati historiam. [Col. 0219C] Et vero haec, ut jam supra docui, etsi certo fabula seu commentum non sit, parum equidem verosimilis apparet, nec quidquam ei verosimilitudinis potest adjungere capella, quae Damnati vocatur. Quid si enim haec ita a populo, feralem historiam, ut ut nunquam factam, in praefata tamen ecclesia accidisse, per errorem existimante, fuerit vocata? Quid si a damnati, non quidem, qui ibidem damnationem suam publice declararit, sed alterius cujuscumque, imagine seu figura, ibidem exstante, nomenclationem illam acquisierit? Quid si etiam hinc lapsu temporis factum sit, ut erronea de canonico seu doctore, qui, sese damnatum, in eadem dicta ecclesia publice proclamarit, apud populum invaluerit opinio? Ut ut res habeat, non una sane de [Col. 0219D] causa orta esse potest illa capellae Parisiensis ecclesiae nomenclatio, ac proin ex hac pro luctuosa doctoris damnati historia valide argui non potest. Atque haec sunt rationum momenta praecipua, quae pro Parisiensi prodigio praeterea inveni, quaeque pro hoc adstruendo aut nihil, aut certe parum admodum faciunt, uti ex jam dictis palam est. Alia, quae minoris adhuc, quam haec, roboris sunt, omitto, ne rem plane inutilem praestem ac supervacaneam.

366. Atque hinc etiam signatas anno 1084 fundationis Carthusiae tabulas exaratumque anno 1115 Grandimontensem codicem nec hic, nec supra commemorare, initio statueram, quod et hunc, et illas, [Col. 0220A] pro prodigio Parisiensi mala fide aut saltem immerito, non secus ac nonnulla alia, hic proinde non memoranda, a Polycarpo de la Riviere, Ordinis Carthusiensis alumno, allegari, Papebrochii nostri verbis, num. 196 huc transcriptis, persuasum mihi haberem. Verum cum modo intelligam, fieri posse, ut bina illa monumenta a praefato scriptore Carthusiano in Opere, quod Angelica inscribitur, quodque anno 1626 typis Lugdunensibus in lucem prodiit, nec mala fide, nec etiam immerito laudari, adductae a Theophilo Raynaudo in Hercule Commodiano rationes non memini suadeant, lubet et hasce, antequam prodigii Parisiensis discussioni finem imponam, lectori ob oculos ponere, simulque, cujus sint ponderis, examinare. Raynaudus itaque in [Col. 0220B] Opusculo cit., serie 2, quaesito 3, ut fundationis Carthusiae chartam, in qua prodigium Parisiense memoretur, mala fide a Polycarpo de la Riviere non fuisse citatam, ostendat, sic scribit: »Optimus et religiosissimus pater, Justus Perrot Parisinus, qui paulo ante ex Carthusiae scriba evectus in Generalem excessit e vita sanctissime, visam a se eam (fundationis scilicet Carthusiae) chartam, nec recenti manu, sed antiquissima exaratam, doctoris damnati prodigium in libri capite continentem, confirmavit. Nec ego id solus assero, qui ejus Nestoris alloquiis et benevolentia, cum me in Carthusiam benigne advocasset, honestatus sum, sed idipsum ab ore ejus acceptum, non semel, sed saepius domnus Chrysanthus Paulinus, prior Vallis Benedictionis secundum [Col. 0220C] Avenionem, vir suo merito et antiquitatis praerogativa inter primarios Carthusiae Ordinis patres annumerandus testatur, et attestantur superstites alii bene multi, ut non possit esse, nisi ex mera obfirmatione, dubitandi locus.«

367. Haec ille; e quibus sane, fundationis Carthusiae Chartam a Polycarpo mala fide pro prodigio Parisiensi non fuisse laudatam, mihi sat verosimile apparet. Verum quid si tam hic scriptor, quam laudatus a Raynaudo Justus Perrot in Charta illa esse, quod vere in ea non erat, per errorem existimarit? Qui factum id esse queat, seu potius factum sit, docent nos haec Carthusiani nostri anonymi num. 206 huc transcripta verba: »Inter quos (libros ab [Col. 0220D] Aymaro Savelli, Carthusiae Majoris professo, conscriptos) unus adhuc exstat scriptus anno 1455, in quo haec nostra (De damnato doctore) historia iisdem prorsus verbis, quibus habetur in veteri nostro auctore anonymo, exprimitur cum tali inscriptione ad frontem: »Quomodo Ordo Carthusiensis habuit originem.« Statimque post enarratam historiam sequuntur litterae fundationis Carthusiae anni 1084. Unde putamus, natum errorem D. Polycarpi de la Riviere, inter auctores, qui hujusmodi prodigii meminerunt, easdem litteras recensentis, contra quem propterea, velut malae in scribendo fidei hominem, Launoius paulo acrius invehi visus est.« Quidquid igitur de Charta fundationis Carthusiae, in qua prodigii Parisiensis mentionem invenerit, Perrotus [Col. 0221A] Carthusiensis Ordinis Generalis affirmarit, id verosimillime duntaxat per errorem eo modo, quem hic Carthusianus noster anonymus exponit, admissum affirmarit, ut proinde, etsi quidem forte non mala fide, perperam tamen seu immerito pro luctuosa historia monumentum illud, utpote hujus mentionem non faciens, allegarit Polycarpus, uti hic etiam ingenue agnoscit Carthusianus noster anonymus. Nec est, cur hic cum Raynaudo reponas, chartam fundationis Carthusiae a charta donationis ejusdem esse diversam, prodigiique non in hac, quae modo adhuc exstat, sed in illa, quae Carthusiae conflagratione perierit, mentionem factam fuisse. Chartam enim fundationis, quae a charta donationis Carthusiae esset diversa, aliquando exstitisse, nec [Col. 0221B] verosimile apparet, nec ullo argumento potest probari.

368. Quod jam ad codicem Grandimontensem, a Polycarpo pro prodigiosa doctoris anastasi pariter laudatum, pertinet, fidem quidem Launoii, qui, quae in codice illo seu Chronico de prodigio scripta inveniuntur, recentiori, imo recentissima manu scripta esse asseveravit, elevare conatur Raynaudus; verum Launoio, id post inspectum suismet oculis codicem asserenti, fidem adhibendam puto, tum quod, quae Raynaudus adducit, magni roboris non sint, tum quod Columbius in sua de Carthusianorum initiis Dissertatione Grandimontense Chronicon pro prodigiosa doctoris anastasi non laudet, quique, cum illud, ni vera praedicasset Launoius, haud dubie [Col. 0221C] fuisset laudaturus, malam Polycarpi in monumento illo citando fidem tacite agnoscit, uti jam ante me verbis num. 196 huc transcriptis Papebrochius noster observavit. Accedit, de Polycarpi in citandis monumentis pluribus aliis mala fide constare, ut vel hinc, fuisse eum et in citandis Grandimontensi Chronico mala fide usum, verosimillimum evadat. Jam vero cum res, ut jam dictum, de hoc monumento et charta fundationis Carthusiae habeat, nequit etiam vel ex hac vel ex illo prodigium Parisiense certum effici. Neque vero, quod coronidis quodammodo loco hic adhuc adnotare lubet, ipsemet Carthusianus Annalium Ordinis sui libri quarti hactenus non vulgati auctor feralem historiam, [Col. 0221D] si publice accidisse statuatur, pro omnino certa habuit.

369. Ita enim lucubrationis suae num. 127 loquitur: »Cur igitur. . . anonymo nostro (primorum quinque scilicet, qui luctuosum eventum publice accidisse scribit, Carthusiae priorum Chronici auctori) fides derogetur, non videtur;« ac deinde, nullis prorsus aliis verbis interpositis, num. proxime seq. subjungit: »Fidem dicimus et exposcimus non divinam, sed humanam, sive potius fidei pietatem. Fatemur enim, hujus spectaculi veritatem non esse de fide; quapropter sive admittatur, sive non, nihil refert. Verumtamen non putamus, a cordatis lectoribus ei posse denegari locum inter veritates illas, quae sine fidei laesione aliquam apud [Col. 0222A] pios homines creduntatem obtinere possunt. De quibus Joannes Gerson, vir aeque pius ac doctus, sic loquitur in Declaratione veritatum quae credendae sunt de necessitate salutis: »Demum in sexto gradu, qui quartus est modo dicto, collocantur veritates illae, quae tantummodo faciunt ad nutriendam vel fovendam devotionis religiosam pietatem, quae magis inducuntur ad inflammandum affectum, quam ad instruendum intellectum, ubi pietas devota magis aspicitur, quam veritas certa,« etc. His Gersonis verbis non labefactatur, nec falsitatis damnatur, aut arguitur nostra de damnato homine narratio. Imo quis non videat, eam aptissime posse collocari inter »veritates illas, quae tantummodo faciunt ad nutriendam vel fovendam [Col. 0222B] devotionis religiosam pietatem?« Et licet in eis Pietas devota magis aspiciatur, quam veritas certa,« nihilominus »Veritates eas« appellat piissimus doctor, et in sexto gradu »Veritatum credendarum« collocat. Quid convenientius confirmandae stabiliendaeque veritati nostrae narrationis dici poterat? Quam quotidie experimur multum »Facere ad nutriendam vel fovendam devotionis religiosam pietatem,« cum multi et »devotam pietatem et veritatem in ea aspicere non contemnunt.«

370. »Attamen Gerson non minus prudens, quam religiosus, ne veritatem« sub specie »pietatis devotae« negligere videretur, praecitatis verbis moderamen statim adjecit dicens: »Ubi hoc unum [Col. 0222C] reprobatur, si adesset assertionis temeritas, priusquam elucidaretur alio modo per Ecclesiam, vel rationem certam ipsa veritas« Si videlicet temere res aliqua assereretur, de cujus veritate taliter dubitaretur, et esset adeo dubia, ut »Per Ecclesiam vel rationem certam« merito esset elucidanda. Atqui nulla hic adest in asserta de damnato homine veritate »Assertionis temeritas,« neque ullam in eo esse temeritatem ipse Gerson, credidit, quando postea, »de plurimis,« ut ipse loquitur, »exemplum hoc unum et celebre« proposuit ad inspirandum »exercitatis« timorem Domini, et »ad nutriendam vel fovendam devotionis religiosam pietatem.« Nec opus fuit ut illa per [Col. 0222D] »Ecclesiam vel rationem certam elucidaretur,« quae satis erat lucida, quamque propterea »celebrem« vocavit Gerson, utpote ab institutione Ordinis (dubium admodum ex supra dictis hoc est) absque contradictione recepta et approbata. Quam tot auctores asseruerint, nullus damnarit, cui hactenus universus populus Christianus aures accommodarit; quam universus Ordo Carthusiensis, etsi non nisi valde remote spectet ad laudem ejus, per sexcentos annos (dubium iterum valde hoc est ex supra dictis) ad hanc usque diem constanter, perseveranter et unanimiter certam et veram esse crediderit et credat, solo uno eam impugnante Launoio. Cui denique summi pontifices annuerint, et Gregorius XV et Urbanus VIII hanc aperte in Officio sancti [Col. 0223A] Brunonis appositam approbarint, licet postea sacrae Rituum Congregationi visum fuerit, eam cum professione fidei, a sancto Brunone animam efflante edita, e lectionibus Breviarii rescindere, non aliam ob causam, quam quod ex utraque factae fuissent nimium longiusculae, ut postea sapientissimi censores causam rescisionis suscitantibus declararunt.

371. »Et revera, si tanquam fabulosa e Breviario tunc sublata fuisset, cur postea aliis Breviariis, annis 1648 et 1652 recens editis, restituta fuisset? Cur quotidie doctores Legendas sanctorum suis chirographis combrobant, in quibus Vita sancti Brunonis cum ejusdem spectaculi narratione describitur? Id certe ab eis sic agitur et a sacra Rituum [Col. 0223B] Congregatione sinitur, quia nihil in hac narratione fidei contrarium deprehenditur. Juxta quod idem magister Gerson loco citato censuit, Vitas Sanctorum contineri sub sexto gradu veritatum credendarum. »Respicit, inquit, iste gradus Legendas et miracula Sanctorum, Vitas Patrum, visiones devotarum personarum, recitationes et opiniones sacrorum doctorum, quae omnia suscipit Ecclesia et legi permittit, non quod determinet talia de necessitate salutis esse credenda, sed quia proficiunt ad commovendos affectus pios fidelium et in aedificationibus ipsorum, dum in talibus nihil de certitudine scitur esse falsum, quamvis etiam nesciatur illud certitudinaliter esse verum.« Haec Gerson, qui cum superius dixisset in genere, »in [Col. 0223C] sexto gradu collocandas esse veritates illas, quae tantummodo faciunt ad nutriendam et fovendam devotionis religiosam pietatem,« hic, quaenam sint illae in specie, declarat, »Legendae« scilicet, etc., et Miracula Sanctorum, Vitae Patrum, Visiones, etc., quae omnia inter veritates collocantur et pro talibus recognoscuntur, et censentur ab Ecclesia, quae illa legi permittit, neminem tamen cogens ad ea credenda, sicut cogit ad Biblia, sed legi permittit, non prohibendo, nec, ut credantur esse vera, praecipiendo. Et quidem permittit legi, »Quia, ut ait Gerson, proficiunt ad movendos affectus pios fidelium et in aedificationibus ipsorum.« »Et hoc cum tali conditione, dum in talibus nihil de certitudine [Col. 0223D] scitur esse falsum, quamvis etiam nescitur illud certidudinaliter esse verum.«

372. »Vitas igitur et miracula sanctorum, visionesque et miracula hujusmodi juxta effatum domini Gersonis permittit Ecclesia legi et inter veritates reponit, id est, vera esse judicat et non falsa, quamvis »non determinet, talia de necessitate salutis esse credenda, dum in talibus nihil de certitudine scitur esse falsum.« Hoc autem de damnato homine miraculum sive res mirabilis ad Legendam sancti Brunonis spectat, et nihil in eo »De certitudine scitur esse falsum, quamvis etiam nesciatur illud certitudinaliter esse verum. Ergo juxta magistri Gersonis regulam, ab Ecclesia receptam, inter veritates est reponendum.« Ita hactenus [Col. 0224A] Carthusianus noster anonymus, Parisiensi prodigio vix quidquam amplius, quam nos ei attribuamus, postulans attribui. Postulat enim duntaxat, id reponi inter veritates, quae dubii solummodo nominis veritates sunt, quaeque unice rebus seu assertionibus conveniunt, nec certo veris, nec etiam certo falsis. Atque hac quidem in re Carthusianum nostrum inter et nos apprime convenit, utpote qui pariter prodigiosam illam historiam nec certo veram, nec etiam, contra ac ex dictis Launoius facit, certo falsam asserimus. Verum id etiam nos inter et eumdem Carthusianum nostrum discriminis intercedit, quod hic utique luctuosum eventum, utpote quem et ab Ecclesia (quod tamen secus habet) verum judicari, et ab universo ordine Carthusiensi per sexcentos annos [Col. 0224B] ad suam usque aetatem constanter, perseveranter et unanimiter certum et verum creditum affirmat, pro verosimili ut minimum debeat habere, nos autem eumdem pro parum verosimili, ne dicam, pro verosimiliter falso, habeamus, si nempe publice is coram infinita propemodum populi multitudine evenerit, prout evenisse statuit, quam huc usque discussimus, opinio. Caeterum Ecclesia, quod contra Carthusianum nostrum anonymum bene notandum, Vitas, Miracula, etc., Sanctorum, dum ea legi permittit, hoc ipso vera non judicat. Expendamus modo, quid de luctuosa historia censendum sit in opinione eorum, qui eam intra privatos domus defuncti parietes, paucis duntaxat hujus amicis, hosque inter S. Brunone ejusque aliquot sociis praesentibus, nec tribus diebus [Col. 0224C] diversis, sed uno eodemque evenisse statuunt.



§ XXII. Opinio, quae damnati prodigium intra privatas defuncti aedes coram paucis evenisse statuit, proponitur, et, an velut inepta noviterque conficta repudianda non sit, examinatur.

Carthusianus noster anonymus, qui doctoris damnati prodigium, si publice factum adstruatur, pro certo ex jam nunc dictis non habet, veritati id indubie consonum, si, non publice, sed intra privatas defuncti aedes coram paucis duntaxat accidisse statuatur, existimare videtur; in hoc autem casu feralem historiam, variis adjunctis, quae apud alios scriptores reperiuntur, hujusque ex jam dictis verosimilitudini plurimum officiunt, omissis ac resectis, [Col. 0224D] ita concipienda proponit: »Anno 1082 quidam homo scientia et vitae probitate, ut ex indiciis externis apparebat, spectabilis, Parisiis defunctus est, qui, cum domi, donec ad ecclesiam efferretur, ab amicis preces pro suae animae refrigerio funderentur, e feretro caput attollens, voce terribili ter repetita se justo Dei judicio accusatum, judicatum ac tandem condemnatum declaravit. Quo audito perterrelactus ac compunctus magister Bruno tunc praesens, adjunctis sibi sociis, quorum quidam eidem adfuerant spectaculo, saeculi fugam piis suis adhortationibus persuadens in desertum Carthusiae aufugit anno 1084.« Ita ille, mox etiam subdens: »Re sic considerata, non est sane quod quis miretur silentium auctorum coaevorum, qui hujus historiae non meminerunt [Col. 0225A] Neque etiam nobis exprobrari potest, quasi novam hujus prodigii narrationem comminiscamur, cum in ea nihil proferamus, quod non apud vetustiores auctores scriptum reperiatur. Omnes siquidem conveniunt, virum doctum, cum in speciem pie vixisset et obiisset, in feretro positum ter caput sustulisse et stupentibus, qui aderant, trina vociferatione se damnatum renuntiasse.

374. »Quidam referunt, tale spectaculum non in Ecclesia, sed in aula domus ejusdem defuncti evenisse. Quidam non tribus diebus, sed eadem die, eodemque recitationis Officii tempore trinam vocem rediisse. Alii narrant, amicos, non vero multitudinem hominum, praesentes fuisse, inter quos erant Bruno et quidam ex sociis, qui cum eo postea saeculo [Col. 0225B] nuntium remiserunt.« Haec Carthusianus noster anonymus; ei autem hac in re jam praeiverat Innocentius Le Masson supra laudatus, in ordinis sui Annalium libro I, cap. 1, num. 3 et seq. sic scribens: »Circa historiam illam doctoris, ut vulgariter dicitur, damnati non modicae inter criticos ortae sunt difficultates, aliis verissimam, esse asserentibus, aliis fere inter aniles fabulas illam referentibus; aliis vero dicentibus, historiam veram quidem esse in substantia, sed variis circumstantiis auctam fuisse, quae fabulis non sunt absimiles. Inter quas maxime reponitur trina illa ad tres dies diversos remissa deliberatio circa statum defuncti, per cadaveris xanimis ora clamantis dignoscendum, dum [Col. 0225C] interim hora congrua repeterentur caeremoniae funerales, precesque pro defunctis ab Ecclesia institutae, et sic rumore se per totam civitatem spargente, quisque libere posset ad spectaculum illud videndum convenire, ac si ex condicto per tres illos distinctos clamores, dum eadem verba »Responde mihi« repeterentur, redeuntes, Deus debuisset signum dare per os cadaveris loquentis, quo potuisset unanime ab adstantibus de defuncti damnatione ferri judicium. Id tentare Deum volentium est, quod ideo ab episcopo nunquam fuisset permissum, maxime in illa florentissima civitate, quae tot doctis et sapientibus viris abundabat.

375. »Quidquid sit de tertia illa opinione, quae plausibilior videtur; nam abstrahendo circumstantia [Col. 0225D] historiae, et dicendo rem istam inter privatos parietes domus defuncti evenisse, ubi sanctus Bruno et ejus socii pensum charitatis circa corpus exanime chari sibi defuncti recitando Officium defunctorum persolvebant, quo durante, tribus vicibus distinctis, veluti a somno mortis evigilatus defunctus horrenda voce clamavit, se accusatum, judicatum et condemnatum, corruunt argumenta omnia, quae ex silentio auctorum coaetaneorum petuntur, qui, de S. Brunonis in eremum Carthusiae accessu loquentes, nihil prorsus referre dicuntur de illa historia. Licet enim auctores illi coaevi fuerint sancto Brunoni, facile fuit casum illum ignorasse, qui diu et quantum potuit, silentio pressus fuit et sub secreto servatus propter honorem tum insignis viri defuncti, tum ejus [Col. 0226A] familiae. Sed insuper tunc temporis aberat facultas tam prompte communicandi exteris regionibus, quod in aliqua regione evenerat; deerat enim veredariorum et cursorum publicorum commoditas, quae tunc valde rara erat. Quidquid, inquam, sit de illa opinione,« etc. Sane, si prodigiosa damnati historia eo modo, quo a nonnullis, teste hic Massono, et ab ipso Carthusiano nostro anonymo verbis proxime recitatis exponitur, accidisse statuatur, multo minus haec habebit, unde a verisimilitudine abhorreat. Verum quaeri hic jam potest, primo quidem, an narratio, qua res ita facta perhibeatur, pro noviter inepteque conficta haberi non debeat, seu potius an et quibus queat antiquitatis testimoniis confirmari; secundo autem, an et quam fidem mereatur, seu an [Col. 0226B] prodigiosa damnati anastasis, prout hanc illa tradit, reipsa evenerit, atque in eremum Sanctum nostrum impulerit. Ac primum quidem ex his praesenti, alterum vero sequenti § lubet discutere. Non raro fit, ut facta historica, etiam ea quae a nemine prorsus revocantur in dubium, certissimeque etiam locum habuere, adjunctis a veritate longissime alienis prorsusque commentitiis, si rite examinentur, inveniantur ornata.

376. Sacros martyrum agones, saevas a tyrannis in Christi fideles motas persecutiones, commissa inter exercitus inimicos praelia, factas urbium obsidiones, aliaque quam plurima, quae seculis retro lapsis gesta sunt, historici tum sacri, tum profani in litteras misere. Verum quot hi sive ab impostoribus [Col. 0226C] credulaeve plebis rumoribus decepti, sive animi praeposteris affectibus abducti, sive denique alia quacumque ex causa in errores illapsi, res seu facta, quae narrant, falsis omnino ac fabulosis adjunctis non deturpavere! Sanctae Crucis inventio, per Helenam, Constantini Magni matrem, facta, rebus historica fide certis accensenda est, litterisque a Theodoreto primum fuit commendata. Verum figmentis quam plurimis postmodum fuit foedata, uti apud nos tom. I Maii pag. 363 fas est videre. Sancti Mauritii Sociorumque Thebaeorum militum martyrum gloriosum pro fide certamen certum omnino atque indubitatum est. Verum id adjunctis falsis non paucis Suriana sanctorum illorum martyrum Acta exhibent [Col. 0226D] vestitum, uti, quae de hisce apud nos tom. VI Septembris pag. 340 et seqq. dicta sunt, dilucide ostendunt. Plura non addo, cum vix quidquam magis sit obvium, quam veras historias falsis commentitiisque adjunctis invenire corruptas. Atque hinc jam sit, ut in factis historicis, contra ac Launoius in sua De vera causa secessus S. Brunonis in eremum dissertatione vult, rei gestae substantia ab ejusdem adjunctis sit distinguenda, atque non continuo ex eo, quod haec falsa sint, falsam pariter esse illam, sit consequens. Falsa ex jam dictis sunt, quibus apud Surium SS. Thebaeorum martyrum passio ornatur, non nulla adjuncta, haecque nihilominus pro certissima est habenda

377. Idem obtinet in pluribus aliis aliorum martyrum [Col. 0227A] agonibus aliisque factis historicis, quorum plurima ex historia tum sacra, tum profana forent eradenda, si singula, quae falsis commentiisque adjunctis sunt vestita, commentis fabulisque forent accensenda aut certo pro falsis habenda. Atque haec quidem, quae de factis, ab ipso statim rei gestae initio aut certe non diu post in litteras missis dicta hic sunt, multo magis in iis, quae traditione dumtaxat, a rei gestae origine per unum alterumve aut etiam per plura saecula deducta, noscuntur, locum habent. Etsi enim, quod gestum est, ab iis, qui id vel viderunt, vel ex oculatis testibus audierunt, ad alios viva voce transmitti, et ab his deinde ad alios, nulla facta notabili mutatione, propagari facile queat, fieri tamen id vix, ac ne vix quidem potest, [Col. 0227B] si res per unum amplius saeculum ad alios atque alios continua traditione, nullo scripturae munimine firmata, transmittantur. Jam vero, cum ex supra dictis prodigiosa doctoris Parisiensis anastasis, si locum unquam habuit, centum amplius annis, antequam litteris fuerit mandata, contigerit, mirum sane fuerit, ni multum vitiata, mutataque in adjunctis, quae eam comitata sint, ad anonymum primorum quinque Carthusiae priorum Chronici auctorem, qui primus eam in litteras misit, pervenerit. Atque hinc jam sit, ut dubium admodum sit, an is scriptor, dato etiam, prodigium reipsa evenisse, falsis id adjunctis non vestierit, quae traditione in hisce corrupta didicerit. Qui factum id esse queat, expono. Horrendi [Col. 0227C] illius eventus substantia in eo unice videtur consistere, quod defunctus, qui pie in speciem vixerat, justo Dei judicio se accusatum, judicatum, ac condemnatum trina emissa e feretro, in quo jam positus erat, voce, adstantibus declararit; unde factum, ut S. Bruno, qui aderat, horribili eventu compunctus, in eremum secesserit.

378. Quid si ergo hanc historiam, omnibus fere adjunctis nudatam, quidam temporis lapsu, quo qui accidisset, exponerent, adjunctis pro arbitrio assumptis, iisve quae vero magis existimabant similia, ornarint, haecque deinde ita ornata ad anonymum proxime laudatum pervenerit? Fieri sane non nunquam, ut scriptores res, quas adjunctis destitutas inveniunt, adjunctis verosimilibus pro arbitrio exornent, [Col. 0227D] aut etiam adjunctis, quibus eas vestitas inveniunt, nova alia, quae verosimiliora censent, substituant, argumento esse potest in hac ipsa, quam tractamus, materia Chronographus Carthusiensis, num. 203 memoratus, qui sub Elizario Carthusiae priore saeculo quarto decimo floruit. Hic enim etsi, quam apud anonymum primorum quinque Carthusiae priorum Chronici auctorem invenerat, integram de damnato doctore narrationem adoptarit, horrendam tamen historiam, quam anonymus in aula defuncti contigisse refert, in Ecclesia factam scribit; hanc autem, quantum opinor, in anonymi narratione mutationem idcirco fecerit, quod hic ad ferale spectaculum totam fere Parisiensem civitatem convenisse tradat, illeque hoc in aula defuncti, utpote [Col. 0228A] tantae multitudinis haud capaci, factum esse, verosimile haud existimarit. Eadem forte de causa etiam factum fuerit, ut, tres damnati vociferationes, non tribus diebus diversis, sed uno eodemque rediisse, memoriae prodiderint nonnulli, quorum Sutor lib. I De vita Carthusiana, tract. II, cap. 2, meminit.

379. Et vero, cum horrendum prodigium, si unquam locum habuit, ad anonymum primorum quinque Carthusiae priorum Chronici auctorem traditione, in adjunctis, ut dictum, verosimiliter vitiata, pervenerit, illi sane, quod in hisce minus verosimile videbatur, mutantes, infausti doctoris vociferationibus, non dies diversos tres, ut ille, sed unum duntaxat non inepte assignasse videntur, maxime cum narrationis substantia sive uno sive [Col. 0228B] tribus diebus diversis tres illae vociferationes factae statuantur, integra maneat, atque illaesa, uti num. praecedenti dicta consideranti patebit. Jam vero, cum id ita sit, verosimiliusque etiam appareat, horrendum prodigium, si unquam acciderit, non publice coram innumera populi multitudine, sed intra privatos domus defuncti parietes, paucis adstantibus, evenisse, nec is sane, qui illud et posteriori hoc modo et uno eodemque die factum statuerit, inepte facturus videtur, maxime cum nec hinc narrationis substantia num. praecedenti assignata laedatur. Verum nonne saltem sic noviter quid confictum attulerit? Nec hoc ex capite, ut apparet, ejus fuerit repudianda narratio. Fuerunt enim etiam [Col. 0228C] antiqui, qui damnati vociferationes tres diversas et uno eodemque die, et intra privatos domus defuncti parietes evenisse, crediderunt. Fas est id colligere ex auctore, qui Commentarium, quem De quatuor paradisi fluminibus ad purgandam animae civitatem inscripsit, sermone Gallico contexuit. Hujus de damnato doctore narrationem, Latine a se redditam, Launoius in sua De vera causa secessus S. Brunonis in eremum dissertatione cap. 2 recitat, eamdemque deinde in Annalium ordinis sui librum quartum hactenus non vulgatum sermone tum Gallico, quo primitus fuit conscripta, tum etiam Latino intulit Carthusianus noster anonymus.

380. Atque hic quidem id facturus, de auctore dicti Commentarii, qui in Parisiensis prodigii adjunctis [Col. 0228D] ab anonymo primorum quinque Carthusiae priorum Chronici auctore dissonat, hunc praefatur in modum: »Hic est auctor manuscripti codicis in membrana caprina charactere et stylo obsoletis, in archivo Castellioneae familiae reperti et in bibliotheca collegii Societatis Jesu Metensis modo asservati, in quo habetur historia illa Gallico sermone conscripta. Ejus vero scriptorem inter Carthusienses recensemus, quod profiteatur totam suam narrationem a grandaevo gravissimoque nostri ordinis monacho accepisse. Codicem non vidimus, sed ex eo transsumptum hujus historiae testimonium, prout a R. P. Claudio Tifanio Societatis Jesu, Campaniae provinciae praeposito, et collegium Metense lustrante anno 1639 missum fuit ad V. P. Carolum le Bret [Col. 0229A] Carthusiae Montis Dei priorem, hic de verbo ad verbum, ne apice quidem praetermisso, aut immutato, subjicimus, ut de ejus antiquitate, et nostris in illud notis lector sanius certiusque judicet.« Deinde vero conceptam verbis Gallicis de damnato doctore narrationem, Latina etiam hujus adjecta ad calcem interpretatione, transcribit. Hanc solam huc transtulisse ad institutum meum suffecerit. Itaque sic habet: »Narratur, quemdam Parisiis magistrum exstitisse, qui omnes alios illius temporis magistros ingenio et scientia superabat. Hic, prout apparebat exterius, honestae erat conversationis, nec in eo ulli deprehendebantur perversi mores, aut quodcumque turpe vitium, nisi forte vanitas ob insignem scientiam et eximium judicium, quibus a Domino egregie [Col. 0229B] instructus fuerat. Contigit vero ejus tempore, ut tres praecipuae nobilitatis scholastici Parisios studiorum causa accederent, qui confestim se in disciplinam praefati magistri tradiderunt, quippe qui omnium aliorum magistrorum esset eminentissimus.

381. »Cumque sub eo vacassent studiis, post longum tempus mortuus est ille. Unde multum contristati discipuli, quem in vita dilexerant magistrum, etiam post mortem honorare pergentes, noctem illam circa defuncti corpus ex speciali devotione vigilias agere constituerunt. Dicto vero mortuorum officio, psalterium inchoarunt. Cumque primum absolvissent Matutinum, sive Nocturnum, corpus, [Col. 0229C] quod hic jacebat mortuum, erexit se et residens in feretro haec verba protulit: »Aequus est, qui me judicavit.« Tunc hi tres clerici et socii, qui aderant, circa corpus, etsi vehementer conterriti, nihilominus ab opere pio non destiterunt, sed alterum psalterii nocturnum prosecuti sunt, quo expleto, defuncti corpus, sicut prius erigens se dixit: »Justus et aequus est ille, qui me judicavit et condemnavit.« Tunc tres illi clerici magis adhuc obstupefacti, quam antea fuerant, crucis signum sibi imprimentes, tertium Nocturnum devotissime inceperunt; quo expleto, idem corpus, tertio caput erigens, dixit: »Justus et aequus est ille, qui me judicavit et condemnavit et terroribus addixit et tradidit.« Hisque dictis, defuncti corpus quasi subitaneus turbo adveniens [Col. 0229D] abreptum ex omnium oculis asportavit, nec deinde, quid de eo factum fuerit, resciri potuit. Illi vero tres clerici, qui ejus fuerant discipuli, stupore vehementi acerboque dolore perculsi sunt ex tam infelici magistri exitu. Tunc ad propria se recipientes sciscitati sunt per notos et familiares, quanam de causa vir tantus poenis aeternis addictus esset. Et post factam sedulam inquisitionem nihil agnoscere potuerunt, quod mortale peccatum secundum externa indicia judicandum esset, excepta vana gloria. Quam ob rem hi tres clerici, viri potentia et generis nobilitate conspicui, concepto divinorum judiciorum timore, communi statuere consilio ad salvandas animas suas et perpetuae periculum damnationis [Col. 0230A] evadendum mundi conversationem derelinquere, et in solitudine duram ac severam vitae rationem suscipere et obire.

382. »Divino igitur concitati spiritu in Burgundiam ad locum desertum et incultum, montibusque obsitum perrexerunt, ubi inter montes, constructis cellulis, religiose admodum et austere vixerunt. Et sic per hos viros tres sanctos, et eos, qui, exemplum illorum secuti, idem vitae genus duxerunt, coepit et adhuc stat, et observatur ordo Carthusiensis, sicut a quodam ex majoribus et antiquioribus ejusdem ordinis, haec omnia narrante, coram domina femina Sancti Pauli comite audivi.« Ita habet tota de infausto doctore auctoris libri De quatuor Paradisi fluminibus e Carthusiani nostri anonymi interpretatione [Col. 0230B] narratio; sequentia autem, ut tempus, quo circiter libri illius auctor floruerit, determinet, subjungit: »Auctorem narrationis hujus circa Gersonis vel Antonini tempora tantum vixisse, putat Launoius et ex duobus conjicit, ex Gallica locutione, quam ad illorum aetatem pertinere vult, et ex modo loquendi, quem etiam contendit notitiam rei nondum satis compertam et receptam importare. Sed docti alii aliter sentiunt. Claudius Tifanius, de quo supra, ex stylo tam ejusdem narrationis, quam totius codicis censuit esse saeculi decimi tertii; idque etiam probari potest ex his vocibus subobscuris, quas in eadem narratione (uti etiam revera in hac occurrunt) occurrere asserit Raynaudus. Una [Col. 0230C] est Useille, altera Graigneur. Prima significat Vigiliam, posterior significat Magnum. Quae ultima vox in eodem capite citati codicis reperitur, ubi auctor haec verba Ecclesiastici: »Quanto magnus es, humilia te in omnibus,« sic idiomate illo Gallicano desito vertit, »De tant humilie toy plus, comme tu seras Graigneur.« Et in apographo, a praefato Claudio ad Montem-Dei transmisso, hae adhuc dictiones antiquissimae et obsoletae leguntur: »Que Dieu absoille, id est, Deus absolvat.«

383. »Ex his omnibus auctorem hujus narrationis esse antiquiorem, quam putavit Launoius, satis evidens est. Et adhuc evidentius erit, si quaenam sit haec femina Sancti Pauli comes consideretur. Haud dubium, quin cujusdam comitis Sancti Pauli uxor [Col. 0230D] fuerit. Historiam familiae dominorum de Castellione super Matronam, a quibus antiqui comites Sancti Pauli, ab Andrea Du Chenio editam perlegimus, et inter comitum Sancti Pauli uxores nullam reperimus erga nostrum Ordinem praecipue propensam praeter Mariam Joannis II ducis Britanniae et Beatricis ab Anglia filiam, Guidonis III comitis Sancti Pauli uxorem, matrem vero Mathildis, comitis Valesii conjugis, et cum eo Carthusiae Fontis Beatae Mariae fundatricis. Guido ejus maritus fuit comes Sancti Pauli post mortem Joannae, suae consanguineae, filiae et haeredis Joannis comitis Blesensis, ejusdem Guidonis patrui. Hanc Joannam Petri comitis Alenconii uxorem (quo mortuo sine liberis anno 1283 vidua [Col. 0231A] remansit) primum existimavimus eam esse feminam comitem Sancti Pauli, de qua in praefata narratione, quia fuit magna benefactrix Carthusiae vallis Sancti Petri, et quasi altera fundatrix Parisiensis, in qua quatuordecim cellas aedificavit et dotavit. Sed licet reditibus comitatus Sancti Pauli usque ad annum 1291, quo obiit, fruita fuerit, nusquam tamen nec in documentis utriusque Carthusiae, nec in citata Duchenii Historia reperimus, eam titulum gessisse comitis Sancti Pauli, sed tantum Alenconii et Blesarum. Quam ob rem hanc feminam comitem, in cujus praesentia haec narratio facta est, censuimus esse potius praefatam Mariam, cujus parentes materni, reges videlicet Angliae, magni fautores nostri ordinis exstitere. Haec autem vixit cum Guidone marito [Col. 0231B] ab anno 1292 ad annum 1337, quo ille obiit, cui diu superfuit, in viduitate perseverans usque ad mortem, quam oppetiit anno 1319. Cum igitur istius codicis scriptor coaetaneus fuerit praefatae comitis, hancque historiam acceperit, ut ibidem testatur, a quodam Carthusiensi monacho antiquissimo, hinc colligimus, hunc fuisse supparem nostro anonymo, qui primus historiam scriptis mandavit, cum jam in ordine nostro vivere potuerit ante annum 1280, ac proin patet, rem illam indubitatam jam fuisse saeculo decimo tertio, id est, annis ut plurimum octoginta post mortem sociorum sancti Brunonis, et eo tempore, quo Carthusiensis ordo coepit e primaria domo latius diffundi.«

[Col. 0231C] 384. Haec Carthusianus noster anonymus, ut, quo circiter tempore narrationis proxime huc transcriptae auctor floruerit, determinet. Et sane ex iis, quae de comitissa S. Pauli in medium adducit, sat verosimile apparet, floruisse eum aut saeculo tertio decimo jam prope elapso, aut potius tunc, et aliquot saeculi proxime sequentis annis. Nec contrarium evincunt duae Launoii conjecturae, quarum alteram hic scriptor repetit a Gallica locutione, alteram a modo loquendi, tam hunc, quam illam ad Gersonis et S. Antonini aetatem pertinere contendens. Modus enim loquendi, quem auctor adhibet, notitiam rei nondum satis compertam et receptam, ut vult Launoius, reipsa importet, nondum tamen hinc consequens erit, ut narratio ejus ad Gersonis et S. Antonini aetatem [Col. 0231D] pertineat, itaque duntaxat existimavit Launoius, quod Gersonem, qui de prodigio dubitantis fere in modum loquitur, primum fuisse velit, qui id in litteras miserit. Ast id a vero alienum esse, ex jam supra dictis satis liquet. Ad haec, cum Launoius, feralem de doctore damnato narrationem, antequam a Gersone scriptis consignaretur, fuisse confictam, affirmet, quidni de ea, veluti de re nondum satis comperta receptaque, loqui potuerit, qui ante Gersonis aetatem scripserit? Quod modo ad Gallicam, qua, de cujus aetate hic disserimus, auctor libri De quatuor Paradisi fluminibus utitur, locutionem pertinet, cum is, ut Carthusianus noster anonymus verbis proxime recitatis docet, feralem, quam suppeditat, de doctore damnato narrationem e Carthusiano grandaevo [Col. 0232A] coram Maria Sancti Pauli comite, quae ad annum usque 1339 vitam protraxit, intellexerit, fieri potest ut hoc non diu ante hunc annum acciderit, cumque fieri queat, ut rem, cum primum eam audierat, in litteras non miserit, id forte duntaxat anno circiter 1350 fecerit; quo tempore locutionem Gallicam ab ea, quae Gersonis aetate seu saeculi decimi quinti initio fuit, tam fuisse diversam, ut inde, tunc primum, qui illam adhibuit, scripsisse auctorem, concludere potuerit Launoius, mihi sat verosimile non apparet, quod quinquaginta duntaxat aut paulo etiam plurium annorum spatium in linguas seu idiomata non soleat tantam mutationem inducere.

385. Atque hinc jam sit, ut nec indubitanter adhaerere [Col. 0232B] ausim Tifanio, qui narrationem, de qua hic, integrumque, qui hanc includit, codicem saeculi tertii decimi esse, e solo, quo auctor utitur, stylo censuit. Neque enim video, cur hic anno circiter 1350 talis fere adhuc esse nequierit, qualis fuisse putatur saeculo tertio decimo jam senescente seu anno 1292, ante quem narratio illa litteris mandata verosimiliter non fuit, uti ex iis, quae verbis proxime recitatis Carthusianus noster anonymus docet, pronum est eruere. Ut ut sit, cum eamdem narrationem ab auctore, qui eam in litteras misit, fuisse tunc primum, cum Maria, Joannis II ducis Britanniae filia Sancti Pauli comes esset, seu eo temporis spatio, quod ab anno [Col. 0232C] 1292 usque ad annum 1339 excurrit, e provectae admodum aetatis Carthusiano auditam, ex iisdem Carthusiani nostri anonymi verbis etiam intelligatur, tempus equidem, quo circiter illa auctori, a quo scriptis consignata fuit, verosimiliter innotuerit, definitum habemus; quod praecipuum hic est, atque ad institutum praesens fere sufficit, licet interim, an provectae admodum aetatis Carthusianus, e quo hic luctuosam historiam didicit, non serius, quam octaginta post sociorum S. Brunonis obitum annis floruerit, dubium admodum idcirco appareat, quod nullum ex his ultra annum 1145 vitam protraxisse inveniam, fierique, uti ex jam dictis pronum est cruere, facile possit, ut, qui historiam litteris mandavit, eam non ante annum 1330 ex illo provectae [Col. 0232D] aetatis Carthusiano audierit. Quale porro de praefata narratione Carthusianus noster anonymus judicium ferat, nunc habe. »Hujusmodi, inquit, narratio satis ingenua ac sincera videtur, totiusque historiae medullam prorsus candide exprimit ex antiquorum testimoniis. Ibi enim habes prodigium illud accidisse Parisiis, nec non ejus occasione Carthusiense institutum habuisse originem.

386. »Trina quoque vociferatio perhibetur a soli damnati magistri amicis in ejus domo audita. Nihil que occurrit pristinae nostri anonymi narrationi non consentaneum praeter trinam illam vocum repetitionem, quam non tribus diebus, sed eodem die ter factam dicit. Quod vero ibi narretur cadaver ab oculis adstantium venti turbine sublatum disparuisse, [Col. 0233A] nullam fert contradictionem, cum noster anonymus et alii citati auctores, quid de eo factum fuerit, siluerint. Nam illud in sterquilinio sepultum fuisse soli recentiores meminere ex consequentia idonea, quia damnatio ejus certa erat.« Ita ille; verum plus aliquid, quam hic assignet, inter anonymi primorum quinque Carthusiae Priorum Chronographi narrationem, aliamque, quam libri De quatuor Paradisi fluminibus auctor suppeditat, discriminis intercedit. Ille enim, contra ac abs hoc fit, innumeram populi multitudinem ad ferale doctoris justo Dei judicio sese damnatum vociferati, spectaculum accurrisse eique adeo adfuisse, non obscure indicat, quod interim adjunctum si a narratione abfuerit, minus hinc evadet isthaec creditu [Col. 0233B] difficilis veroque absimilis, uti ex jam dictis satis patet, magisque adhuc patescet ex iis quae dicturus sum, postquam quae Launoio, praedictam narrationem ut futilem explodenti, Carthusianus noster anonymus opponit, huc transcripsero. Sic itaque post verba proxime recitata prosequitur: »Launoius, qui veterum et modernorum circumstantias confundit, eorumque dissonantiam multis exaggerat, in hanc narrationem velut ineptam plenamque ignorantiae« insurgit ex tribus maxime: primo, quod »Adolescentibus seu tribus clericis vel scholaribus Carthusianorum ordinis initium ascribat;« Secundo quod ejusdem ordinis »Fundamenta in montibus Burgundiae jacta fuisse referat; tertio quod, quae de sublato magistri cadavere tradit, [Col. 0233C] cum picturis et parietinis monasterii Parisiensis non concordent.«

387. »Ad primum respondemus, eam narrationem fuisse verbotenus solummodo factam ab illo monacho, et ideo codicis scriptorem, qui forsan ea diu post scripsit, fallente memoria, facile decipi potuisse. Nam fatemur, ibi de tribus tantum clericis nominatim commemorari, cum revera septem fuerint, inclusis duobus laicis, qui ordinis fundamenta posuerunt, quos tamen omnes non constat spectaculo adfuisse. Sed indene recte inferatur totius historiae falsitas, cordatus lector judicet. Imo, quod ibi ab aliis auctoribus discrepat, ex contextu ejusdem narrationis sine labore conciliatur. Etsi enim [Col. 0233D] auctor trium tantum in cursu suae narrationis meminerit, plures tamen ordinem instituisse innuit, cum sub finem sermonis addit: »Et par ces trois saints hommes, et par ceux, qui préndrent exemple à eux, et vesquirent et converserent aussy comme eux, fut commencié, et est encore maintenue et gardée l'Ordre de Chartreuxe,« id est, Et sic per hos viros tres sanctos et eos, qui exemplum illorum secuti sunt, et idem genus vitae duxerunt, coepit et adhuc stat et observatur ordo Carthusiensis.« Et superius: »Lors ces trois clercs et lor compagnie, qui estoient environ le corps: Tunc hi tres clerici et socii eorum, qui erant circa corpus.« Nonne quatuor alii, qui cum tribus his clericis initium ordini dederunt, contineri [Col. 0234A] potuerunt in illo coetu? Sed etsi daremus nullam prorsus ibi fieri mentionem nisi de tribus clericis, nonne fieri potuit quod ex illo septenario numero tres quidem tantum funeri adfuerint, sed qui alios quatuor postea se cum in solitudinem traxerint?

388. »Nam revera eos idem vitae genus pluribus aliis persuadere voluisse conjicimus ex Radulpho et Fulcio, quos lucrari Deo sanctus Bruno adnisus fuerat, etiam voto cum eis emisso habitum induendi monasticum; de quibus nihilominus jure dubitari potest, an praesentes fuerint spectaculo, quandoquidem et ante illud patratum tale votum emisisse potuerunt. Praeterea ex septem primis Patribus tres tantum videntur proprie clerici dicendi, nempe S. [Col. 0234B] Bruno, Landuinus et Hugo; nam ex quatuor aliis duo erant canonici Sancti Ruffi, et duo laici. Denique in illa narratione magister ille dicitur defunctus fuisse diu, postquam tres illos clericos docuisset. Sic enim ibi legitur: »Et quant il i orent estè et lonc têms leur mestre mourut,« id est, »Cum sub eo studuissent, diu post magister eorum defunctus est, sive ut reddidimus supra: Dumque sub eo vacassent studiis, post longum tempus mortuus est ille.« Launoius vero haec verba sic interpretatur: »Qui cum illos aliquandiu docuisset, abiit e vita.« Sed in hac interpretatione, inviti dicimus, non fuit sincerus; nam »Aliquandiu« non significat »long-temps« sive »Per longum tempus,« sed »Per aliquod tempus.« Cum igitur [Col. 0234C] ille homo obierit diu, postquam illos tres clericos docuisset, non erant tunc illi in statu adolescentis stricte sumpto, ut videtur sumptum a Launoio, ut narratio haec inde ineptior appareret. Nec etiam scholares erant, sed duo ex ipsis jam doctores et magistri, ut constat de S. Brunone et Landuino. Neque id impedit quominus quidam ex aliis sociis S. Brunonis scholares forsan tunc fuerint; nam duo Stephani satis juvenes erant, qui nondum ad sacerdotium erant promoti.

389. »Nihil ergo ineptum in hac narratione occurret cuicunque lectori, verborum illius sensum benigne et sine ulla animi occupatione interpretanti. Quidquid ad haec reponant adversarii, fundum tamen, [Col. 0234D] ut ita loquamur, ipsius historiae totaque illius substantia constanter perseverabit, nec illam subvertere poterunt tam leves in adjunctis dissonantiae. Haud satis possumus mirari Launoii, viri perspicacissimi, in hac observatione inconsiderantiam, qui cum prius cap. 1 suae Dissertationis, in expositione testimonii Petri Cluniacensis legisset, et scripsisset, Servari in Burgundiae finibus,« sive »partibus,« ut alibi legitur, »professionem quamdam,« id est, Carthusiensem, »multis aliis monastici propositi sanctiorem,« et in expositione testimonii Jacobi de Vitriaco, »Est alia sanctorum congregatio, quos Carthusienses appellant, in ultimis Burgundiae partibus,« hic nihilominus auctorem codicis ineptiae et ignorantiae arguit, quod [Col. 0235A] fundamenta ordinis in Burgundiae montibus jacta fuisse retulerit. Licet enim Major Carthusia modo sita in Delphinatu censeatur, olim tamen in Burgundia computabatur, quia et Subaudia et Delphinatus erant partes veteris Burgundiae. Unde et astruitur codicis Castellionei antiquitas, cujus auctor si scripsisset post annum 1346, quo vel circa Delphinatus regno Franciae ascribi coepit, aliter de Delphinatu locutus fuisset. Ad 3 jam superius fecisse satis arbitramur, cum diximus recentiores tantum, inter quos picturas et parietinas Carthusiae Parisiensis ascribimus, adinvenisse hujusmodi sepulturam in sterquilinio, licet similior vero videatur, quam illa a turbine asportatio.« Haec sunt, quae Launoio, suppeditatam a libri De quatuor Paradisi fluminibus [Col. 0235B] auctore narrationem veluti ineptam ignorantiaeque plenam, explodenti, Carthusianus noster anonymus opponit.

390. Et vero Launoius immerito sane eam repudiat vel ex eo quod Carthusiensis ordinis fundamenta in Burgundiae montibus jacta referat, vel quod infausti doctoris cadaver a daemone arreptum ac sublatum, contra ac Carthusiae Parisiensis picturis exprimitur, insinuet. Vere enim montes, Majorem Carthusiam complectentes, sancti nostri aetate ad veterem Burgundiam spectabant, uti liquet ex iis quae in Notitiis Galliarum ad vocabulum Burgundia in medium adducit Valesius. Quod vero de damnati cadavere non idem, quod in Carthusiae Parisiensis picturis exprimitur, factum prodat, nihil [Col. 0235C] plane ad rem facit, cum Parisiensis Carthusiae picturae, dato etiam, Parisiense prodigium accidisse, non ea polleant auctoritate, ut, quod cum hisce pugnat, rejiciendum sit. Nec inepta etiam, de qua hic, reputanda est narratio, quod tribus adolescentibus seu clericis seu scholaribus Carthusianorum ordinis initium ascribat. Hos enim, cum id fecerunt, adolescentes non amplius fuisse, innuit. Ad haec etsi horrendo damnati spectaculo tres duntaxat adfuisse tradat, plures tamen ordinem instituisse, orationis contextu indicat, nec eos omnes scriptorum antiquorum ullus, qui spectaculi meminerit, praesentes eidem astitisse affirmat. Sed etsi id plerique ex his diserte etiam assererent, consectarium duntaxat [Col. 0235D] foret, hos inter et libri De quatuor paradisi fluminibus auctorem in adjunctis exacte non convenire. Verum quid tum? Id duntaxat argumento est, hunc non ex eodem fonte, e quo illi, hausisse, non autem narrationem, quam suppeditat, a narratione, quam illi, in substantia esse diversam, aut hanc idcirco a veritate existere alienam. Potest enim, uti ex jam supra dictis liquet, narrationis cujuspiam substantia veritati esse exactissime consona, licet interim adjunctis aut certo falsis aut dubie duntaxat veris sit vestita. Et vero hujusmodi esse adjuncta omnia, quae vestiunt tum narrationem, quam primorum quinque Carthusiae priorum Chronologus aliique hunc secuti suppeditant, tum alteram, quae libri De quatuor paradisi fluminibus auctori ascribitur, [Col. 0236A] persuasum idcirco habeo, quod, quibus tum haec tum illa ornatur, nata sint e sola traditione, ad tempus usque, quod a rei gestae origine centum amplius annis distat, deducta, quae, cum tandiu absque scripturae munimine durat, facere solet, ut ad rei gestae substantiam adjuncta non pauca, quae initio erant ignota, accedant.

391. Hinc dato etiam, luctuosam damnati historiam accidisse, dubium mihi semper erit an Sanctus noster, quod tamen ex libri De quatuor Paradisi fluminibus narratione supra huc transcripta concludendum apparet, Parisiis unquam studuerit. Dubium itidem, etiam hoc dato, semper manebit, clericusne, an doctor exstiterit, qui damnationem suam astantibus e feretro manifestavit. Doctorem tamen [Col. 0236B] eum supra plerumque nominavi, quod hoc titulo a primorum quinque Carthusiae priorum Chronologo, aliisque hunc secutis ornetur. Etsi itaque, qua de hic disputamus, narratio ab ea, quam antiquior sancti nostri biographus aliique hunc secuti suppeditant, in adjunctis differat, repudiandam propterea esse consequens non est. Nec est, quod reponas, solam esse, quae doctoris damnati prodigium, non publice, sed intra privatas defuncti aedes coram paucis accidisse statuat. Etsi enim id ita sit, illam auctor libri De quatuor paradisi fluminibus, a quo in litteras missa fuit, e provectae aetatis Carthusiano, ut supra dictum, didicit. Quare cum hic feralem historiam e Carthusianis, quibuscum vivebat, haud dubie audivisset, debet haec testimonii multorum instar haberi, hincque [Col. 0236C] de eadem, veluti a pluribus tradita, supra etiam sum locutus. Accedit, testimonia antiqua supra adducta, quae prodigium publice factum statuunt, ex anonymi primorum quinque Carthusiae priorum chronographi narratione esse accepta, omniaque proinde simul sumpta testimonium quodammodo non nisi unum constituere. Jam vero cum haec ita sint, nihilque praeterea contra libri De quatuor paradisi fluminibus narrationem militet, nec haec, nec opinio, quae in hac praecipue fundatur, quaeque Parisiense prodigium non publice, sed coram paucis duntaxat factum statuit, rejicienda est, velut inepta noviterque conficta.



§ XXIII. Quam fidem mereatur opinio, quae doctoris damnati anastasim in privatis hujus aedibus coram paucis accidisse statuit, et quid tandem de hac etiam ita considerata censendum.
[Col. 0236D]

Non raro, quae traditione duntaxat noscuntur, facta historica, utut adjunctis falsis vestita, veri etiam aliquid complecti, e dictis § proxime praegresso pronum est eruere. Attamen ut, quae modo de luctuosa damnati historia dicenda hic sunt, luculentius patescant, lubet adhuc quaedam, a praesenti instituto non omnino aliena, quae Papebrochius noster suppeditat, in medium proferre. Hic itaque in suis ad Exhibitionem errorum Responsionibus, articulo XIX, num. 10, ita scribit: »Contingit . . . saepe, traditionis substantiam talem esse, ut, licet non nisi temere possit in dubium revocari, etiam [Col. 0237A] coaevorum testimoniis destituta; puta quod aliqua S. Ursula cum plurima turba sociarum a barbaris fuerit ante urbis Coloniensis, ab iis obsessae, muros interfecta, etc.; quod S. Dionysius episcopus Roma missus in Galliam, Parisiis fidem praedicaverit, et suo sanguine consignarit, aliaque similia; contingit, inquam, saepe, ut ea, quae primae traditionis substantiae postea accesserunt tanquam ex traditione aut revelatione (ut factum per compositiones Legendarum, puta Legendae Dionysianae seculo IX, Ursulanae seculo XI,) merito rejiciantur, ut recentiorum somnia commentaque, toti retro antiquitati ignota: recentiorum, inquam, non respective ad nos hodie viventes, sed respective ad rem, ipsos saeculis multis praegressam.« Ita rectissime, ut mihi [Col. 0237B] equidem apparet, laudatus Papebrochius, qui deinde eodem articulo num. 13 haec etiam huc spectantia suppeditat: Traditionibus popularibus, sacris vel profanis . . . , plerumque veritatis aliquid quoad substantiam subest, sed multum furfuris successive aspersum, a quo difficile sit eas sic repurgari, ut hominis prudentis intellectus iis, tanquam eatenus certis, citra formidinem acquiescat: ac postea num. 19 etiam ista: »Fama, principio plerumque minimo et saepe non vero orta,

Mobilitate viget viresque acquirit eundo,
Parva metu primo, mox sese attollit in auras
Ingrediturque solo et caput inter nubila condit

393. »Eodem fere modo se habet traditio popularis. Principium ejus plerumque est factum aliquod memorabile, [Col. 0237C] vel quod reipsa contigit aliquando, sed cursu temporis talibus ornamentis atque additamentis induitur, ut seipsum postea miretur et vix agnoscat; vel quod ab otioso ingenio priscas rerum origines in sui suorumve commendationem indagantis, fingitur contigisse; et a levi vulgo, avide, quod optat, credente, adoptatur pro vero, et colitur pro tali per multa saepe saecula. Exempla tam in sacra quam profana historia occurrunt.« Haec omnia de traditionibus Papebrochius, et sane, ut jam dixi, rectissime. Quamobrem, cum secundum haec non raro contingat, ut, quamvis traditiones aut, si mavis, narrationes, quae solis traditionibus superstruuntur, falsitatibus plurimis sint infectae, verae [Col. 0237D] tamen in substantia sint, aut certe veri aliquid quantum ad hanc contineant, fieri facile potest ut Carthusianorum de horrendo, quo S. Bruno in eremum pulsus fuerit, prodigio Parisiensi traditio, aut, si mavis, anonymi primorum quinque Carthusiae priorum chronographi aliorumque supra laudatorum scriptorum de eodem narratio, e traditione illa primitus profecta, in substantia vera sit, aut certe veri aliquid quantum ad substantiam contineat, etsi ad eam non pauca adjuncta falsa eo modo, quem supra exposui, temporis lapsu accesserint. Ut clarius loquar, fieri potest ut, sanctum nostrum prodigio, quo defunctus, in feretro jam positus, primo sese accusatum, deinde judicatum ac tandem condemnatum, astantibus declarasset, in eremum pulsum [Col. 0238A] fuisse, primi ejus socii discipulive sequacibus suis narrarint, horumque deinde posteri, re temporis lapsu falsis adjunctis aucta, prodigium illud publice coram infinita propemodum populi multitudine accidisse, damnatique voces tribus diebus diversis rediisse, crediderint, licet interim feralis historia intra privatas defuncti aedes coram paucis duntaxat, quorum unus fuisset S. Bruno, accidisset, damnatique voces, non tribus diebus diversis, sed uno eodemque repetitae fuissent.

394. Quid si ergo res posteriori hoc modo evenerit? Sane, qui ita vere factam autumarit, haud multum a verisimilitudine ejus abhorrebit opinio, imo vero potuerit utcunque verosimilis videri. Ita puto, quod, ut jam supra satis insinuavi, subinde [Col. 0238B] etiam fiat, ut facta historica, etiamsi silentio a scriptoribus omnibus contemporaneis sint suppressa, ad eosque, a quibus tandem litteris fuere commendata, traditione duntaxat, quae centum amplius annis a rei gestae origine distet, fuerint transmissa, pro veris sint habenda, nec, quo minus Parisiense prodigium, si non publice, sed coram paucis tantum intra privatas defuncti aedes accidisse statuatur, factis hujusmodi accenseri queat, universale de eo scriptorum omnium, qui integro primo, et forte etiam secundo post rem gestam saeculo labente floruerunt, obstet silentium, utpote cujus ratio non inepta, a facti ignoratione repetita, occurrit. Cum enim luctuosus eventus, si non publice acciderit, Guibertum de Novigento aliosque scriptores antiquos supra recensitos [Col. 0238C] facile latere potuerit, non est sane cur eorum de hoc mirum accidat silentium, aut rem ex hoc falsam esse arguamus. Ad haec, nisi Parisiense prodigium, quo in eremum actus sit S. Bruno, coram paucis saltem intra privatas defuncti aedes locum habuisse admittatur, oportet, ut vel ipsimet Carthusiani horribilem historiam ex toto confinxerint, vel ut jam ab aliis confictam adoptarint; primum autem fecisse viros religiosos, veritatis amantissimos, fabularumque osores, quis facile in animum inducat? An ergo in alterum ipsos impegisse asseremus?

395. »Si fabula est, inquit de damnati historia in opere, quod ordinis Carthusiensis Annales inscripsit, [Col. 0238D] lib. I, cap. 1, num. 11 Massonus supra laudatus, a quibusnam, quaeso, composita? Certe non ab aliis, quam a saecularibus hominibus dici potest excogitata. Quonam autem modo a primis Carthusianis ac suis deinde successoribus talis fabula, a saecularibus fabricata, pro re verissima admitti potuit, et posteritati suae tam firmiter et absque ulla unquam contradictione aut reclamatione transferri? Id profecto moraliter impossibile esse nemo non videt.« A primis certe Carthusianis, id est, a S. Brunonis sociis horumve discipulis feralem de damnato narrationem, si fabula sit, non fuisse adoptatam, atque ad posteros transmissam, quisque facile agnoscet; verum, inquiet non nemo, quidni factum esse queat, ut posterioris aevi Carthusiani, [Col. 0239A] id est, qui saeculo tertio decimo floruerunt, historiam illam, ut ut commentitiam, pro vera ab impostore decepti acceperint? Imo vero erit fortassis, qui hic Blomenvennam objiciat, in contexta a se S. Brunonis Vita tria diversa narrantem prodigia, quorum unum quidem omni dubio procul commentum est, duo vero reliqua commenti, ne quid pejus dicam, vehementissime sunt suspecta. Tria illa prodigia seu potius fabulas, ne sinistre de antiquis Carthusianis suspicandi ansam darem, in medium hic non proferre animus primum fuerat; verum cum officii mei ratio exigat ut tam quae obesse, quam quae prodesse Carthusianorum de prodigio quo Bruno in eremum actus fuerit, traditioni queunt, studioso lectori exhibeam, nec intra paucorum manus sit [Col. 0239B] contexta a Blomenvenna sancti nostri Vita, ipsa scriptoris hujus verba, praefata miracula seu potius fabulas complectentia, huc transcribo, ad calcem deinde, tum quae ex hisce contra Parisiense prodigium difficultas formari queat, tum quid ad hanc responderi debeat, adjecturus.

396. Sic itaque habet hic sancti nostri biographus: »Non est silentio praetereundum quod in primo ingressu in Carthusiam, antequam normam sibi vivendi instituissent, stupendum legitur evenisse miraculum. Cum quadam vice beatus Hugo ex more suam visitaturus diocesim (sicut in Adventu et Quadragesima consueverat) valediceret fratribus, eosque benediceret, carnium refectione missa. Ipsa Dominica quinquagesimae, peracto divino officio, [Col. 0239C] hora prandii, benedictis prius mensis, sanctus Bruno, homo profundi cordis, loco lectionis admonitionem saluberrimam proposuit, inter alia dicens: Attendamus, oro, fratres charissimi, quia antiquus hostis nos decipit. Venimus enim in eremum hanc ad poenitentiam agendam more antiquorum Patrum, Pauli primi eremitae, Antonii, Arsenii, Hilarionis, Macharii, etc. Numquid hi carnibus vescebantur, ut nos coepimus? Responderunt ei, qui in opposita mensa sedebant: An sumus nos, venerande Pater, majores ac meliores apostolis, quibus praecepit Dominus, in quamcunque domum intraveritis, etc., edentes et bibentes, quae apud illos sunt. Brunone vero cum illis, qui in sua sedebant mensa, contrarium [Col. 0239D] tenentibus, usque in vesperam disputatio protracta est. Tandem fatigati inclinantes se usque ad terram obdormierunt. Reversus autem a visitatione episcopus misit nuncios ad sanctos fratres, significans eis de reditu suo, et quod more solito vellet die sequenti, hoc est, die Coenae Domini sumere cum eis mandatum novum. Nuncius autem inveniens eos dormientes juxta mensas, intuens simul carnes fumantes supra mensas, scandalisatus valde, reversus renuntiavit domino suo quae viderat. At ille verbis illius non credidit, donec nuncio secundo tertioque misso, idem nunciaretur.«

397. Stupefactus episcopus, nec adhuc fidem adhibuit, dicensque: Nisi ipse videro, non credam, ascenso equo, venit in montem. Ubi cum omnia [Col. 0240A] invenisset, ut famuli ante nunciaverant, aversus ab ipsis, atque cum indignatione recessurus statim ut pedem in limine posuit, sanctus Bruno cum suis expergefacti reverenter episcopum salutaverunt, devotas illi gratiarum actiones referentes pro universis beneficiis sibi ab eo collatis. Consueverat enim ipse episcopus de suis facultatibus eis liberaliter erogare, et singula necessaria ministrare. Interrogans autem episcopus Brunonem, ait: Quae dies est hodie? At ille respondit: Dominica Quinquagesimae. Et episcopus: Quare, inquit, tandiu tardastis ad prandium? Narrante autem Brunone ordinem gestae rei, et de disputatione inter ipsos habita, episcopus, accersito clam dispensatore domus suae, interrogat utrum eaedem sint hae carnes quas Dominica Quinquagesimae [Col. 0240B] ministrasset. At ille diligenter considerans, easdem esse renunciat. Tunc stupefactus episcopus, conversus ad fratres, ait: Noveritis, fratres mei charissimi, quia hodie est feria quarta post Dominicam Palmarum. Cumque ministri jussu episcopi carnes auferre vellent, mox ut eas tetigerunt, versae sunt in pulverem, mirantibus cunctis et stupentibus. Quod cum episcopus vidisset, una cum familia sua flexis genibus veniam a sancto Brunone et fratribus humiliter petierunt super falso judicio, quo eos judicare coeperant. Fratribus vero istud fuit occasio, ut carnibus perpetuo abstinere proponerent; quod postmodum, aliis miraculis succedentibus, strictissime sancitum usque hodie servant.

398. »Alio namque tempore quidam juvenis genere [Col. 0240C] nobilis, egregie doctus, in domo Carthusiae monachum induens laudabiliter in senium usque vixit, in spirituali vita adeo proficiens, ut prophetiae quoque spiritum habere mereretur. Ad extremum vero confectus senio cum aegritudine gravissima teneretur, ardenti desiderio petiit a priore, eum visitante, carnes sibi ministrari. At ille reputans, eum, agente senio vel aegritudine, non esse sanae mentis, aut certe astutiis antiqui hostis illudi, illa vice dissimulans abiit. Post tres vero dies redeunte ad se Priore, infirmus desiderio carnium aestuans dixit, se gratia Dei nequaquam mente alienatum talia dixisse; sed quoniam sciret, se pro certo moriturum nisi carnium sibi usus concederetur; et haec [Col. 0240D] dicens obtestabatur Priorem, nisi ocius suo desiderio satisfaceret, de sua morte in die judicii rationem se redditurum sciret. Quibus auditis, Prior sciens infirmum virum esse sanctum, multum expavescens, conventum convocavit et rem omnem exposuit. At illi concorditer decreverunt, ut in extrema necessitate constituto carnes ministrarentur. Interrogatus deinde infirmus, quas potissimum carnes desideraret, respondit, perdicis. Statimque Prior, accersito juvene quodam nobile monacho novitio de Gratianopoli, jussit ut a venatoribus acceptam perdicem afferret infirmo. Ille vero sine mora perrexit tum propter superioris obedientiam, tum propter charitatem erga infirmum, cujus discipulus fuerat, et [Col. 0241A] non attendens ire pontem, per quem communis erat transitus, super aquas ambulans flumen transivit, celeriterque perdicem attulit.

399. »Quam cum Prior optime coctam infirmo, praesente conventu, praesentasset, ille suspiciens in coelum cum lacrymis ait: Domine Jesu Christe, exaudi me peccatorem famulum tuum, suppliciter precantem bonitatem tuam, ut, si iste tam vehemens appetitus tuae est placitus voluntati, proveniat mihi ad salutem corporis et animae hoc edulium. Sin alias, piissime Domine qui vitae et mortis tenes imperium, digneris huic creaturae tuae, quae mei causa occisa est, reddere vitam, ut avolans in viam suam nos famulos tuos cognoscere faciat, contrarium esse voluntati tuae, me vel quemcunque nostrae religionis [Col. 0241B] monachum quacunque occasione vel infirmitate carnes comedere. Cumque in conclusione orationis omnes, qui aderant, respondissent Amen, illico avis, recepta, vita, plumis vestita repentino volatu disparuit, videntibus cunctis qui aderant, et stupentibus ac gratias agentibus Deo, qui facit mirabilia magna in coelo et in terra. Alio etiam tempore cum quidam episcopi et alii, ante Quinquagesimam Carthusiam venientes, vidissent quosdam senes debiles, carnium carentiae hoc attribuentes, rogaverunt Priorem instantissime, ut debiles illi de carnibus, quibus totus mundus illo in tempore uteretur, aliquod haberent refocillamen, addentes, multos doctos viros et timuisse et timere de nimia in hoc ordinis duritia. Cum vero Prior nullatenus assentiret, rogaverunt [Col. 0241C] ut saltem pro se et suis comitibus carnes emi faceret. Quid multa? Emptae carnes Carthusiamque perlatae, apertis sarcinulis cernebantur versae in veros et optimos pisces, colore, odore, sapore. Quo viso, Prior, Videtur, inquit, quia non est voluntas Domini, ut carnibus carnem nutriamus. Deinde pisces cocti conventui et aliis sunt propositi, atque eorum gustu infirmi ac debiles sanati et confortati. Non crediderunt episcopi carnes in pisces conversas, donec mittentes ad macella et diligentissime inquirentes, de te tam stupenda evidentissima testimonia audierunt.«

400. Talia sunt tria diversa a Blomenvenna relata prodigia: ac primum quidem ex his, ut jam dixi, [Col. 0241D] omni dubio procul commentitium est. Guigo enim, quintus Carthusiae Prior, in Vita S. Hugonis, Gratianopolitani episcopi, illius non meminit; dubium autem nullum est, quin prodigium hujusmodi, utpote simul et ad Carthusiensem ordinem et ad Hugonem Gratianopolitanum episcopum, qui partem non minimam in eo habuisset, spectans, biographus is, si contigisset umquam, sciturus scitumque commemoraturus fuisset in lucubratione qua S. Hugonis vitam omnem gestaque etiam minus memorabilia diligentissime est complexus. Quod vero pertinet ad duo alia prodigia, a Blomenvenna pariter commemorata, sunt et haec, ut jam monui, verosimillime commentitia; etsi enim, quo id invicte probatum dem, argumentum sat validum haud suppetat, ita [Col. 0242A] tamen vel idcirco autumo, quod tam haec, quam primum, ut perpetuam a carnibus abstinentiam a Carthusianis, periculose etiam decumbentibus, servari solitam, Deo omnino probari contra obtrectarores ostenderetur, conficta fuisse videantur, uniceque hunc in finem a Blomenvenna, cum jam ante fuissent conficta, in eam, quam contexuit, S. Brunonis Vitam sint illata. At vero, inquiet non nemo, cum e tribus illis, quae Blomenvenna refert, prodigiis unum indubie, duo reliqua verosimiliter sint fictitia, quid si ergo olim etiam fuerint in Carthusianorum, non secus atque in aliorum ordinum monasteriis, inventi viri pii quidem, sed simul ita simplices, ut nova pro arbitrio prodigia, quae vel ad ordinis sui splendorem commendationemque, vel ad Dei sanctorumque [Col. 0242B] gloriam conducerent, comminisci sibi fas putarent, reque ipsa etiam saeculo tertio decimo, quo praecipue plures fabulis fingendis operam in coenobiis dedisse noscuntur, nonnulla subinde sint commenti?

401. Quid si e commentis illis unum sit doctoris tantisper redivivi, qui sese damnatum, publice e feretro proclamarit, horrendum prodigium, dicto saeculo tertio decimo primum litteris, uti ex supra dictis liquet, commendatum? Quid si id tunc, ut vitae austerissimae, a S. Brunone institutae, quam nonnulli olim carpebant, ratio redderetur, fuerit confictum? Eo deducunt relata a Blomenvenna prodigia seu potius figmenta. Verum, quidquid sit, nec haec facere possunt ut feralem damnati historiam [Col. 0242C] pro indubitato commento fabulave habeam, maxime in opinione, qua illa, uti hic modo fit, non publice coram innumera propemodum populi multitudine, sed intra privatos domus defuncti parietes coram paucis duntaxat facta statuitur. Etenim nec omnia, quae saeculi decimi tertii scriptores in litteras miserunt, commentitia sunt, nec, etsi tria praememorata prodigia seu potius commenta a Blomenvenna in S. Brunonis Vitam sint illata, ea universus Carthusianorum ordo pro veris aut habere aut unquam habuisse deprehenditur, videturque proinde is nec pro vero etiam indubitatoque, uti constanter per plura saecula jam habuit, habiturus fuisse Parisiense prodigium, si commentum dumtaxat fabulaque id [Col. 0242D] fuisset. Ut ut sit, opinio equidem, quae Parisiense prodigium inter privatos domus defuncti parietes factum statuit, a verisimilitudine multo minus abhorret, quam quae id publice coram innumerae propemodum populi multitudine evenisse astruit. Anne interim reipsa luctuosa historia, sive publice, sive intra privatos domus defuncti parietes accidisse statuatur, locum unquam habuerit, sanctumque nostrum in eremum impulerit, studioso lectori ex omnibus, quae jam fuse de ea disputata sunt, dijudicandum relinquo, non sufficientibus, ut mihi equidem apparet, rationibus supra adductis, ut illam vel certo veram vel certo falsam pronuntiem. Rerum modo, ad sanctum nostrum spectantium, seriem prosequamur.



§ XXIV. Remisne, an Parisiis sanctus in solitudinem secesserit, quandonam id fecerit, et an tunc recta Carthusiae eremum adierit.
[Col. 0243A]

Anonymus primorum quinque Carthusiae priorum chronologus, qui prolixius sancti nostri elogium, vitae antiquioris nomine, ut supra monui, edendum, contexuit, Franciscus a Puteo seu Puteanus, Petrus Blomenvenna, aliique recentiores ejus biographi, qui Parisiense prodigium, quo doctor sese damnatum, e feretro publice vociferatus sit, in litteras miserunt, Brunonem, postquam id accidisset, vehementissima efficacissimaque habita oratione, ut nonnulli, qui et ipsi horrendo spectaculo adfuissent, saeculo nuntium remittere unaque cum illo in eremum secedere decreverint, effecisse, memoriae produnt. [Col. 0243B] Et anonymus quidem, qui sanctum Parisiis tunc docuisse non scribit, fuisse illos omnes hujus socios seu familiares indicat; recentiores vero, qui Brunonem tum ibidem magistrum egisse volunt, quosdam etiam ex illis faciunt hujus discipulos. Verba huc spectantia tum anonymi, tum recentiorum, seu potius, qui, quod ei reliqui ex his consentiant, omnium locum tenebit, Blomenvennae huc transcribo. Anonymus itaque num. 5 sic scribit: »Ea tempestate erat ibi magister Bruno, natione Theutonicus, de civitate Colonia non obscuris parentibus natus, Ecclesiae Remensis canonicus et ibidem scholarum magister in theologia, qui suprascriptis vocibus (doctoris scilicet, sese damnatum, vociferati) [Col. 0243C] salubriter territus atque compunctus allocutus est quosdam socios ibi praesentes,« ac, recitata deinde, quam ad hosce sanctus habuerit, oratione, num. 8 subjungit: »His vel similibus verbis atque sententiis sanctus Bruno seipsum et quosdam socios alloquens et exortans deliberaverunt ipse et sex alii probi viri secum abrenuntiare mundo et pompis ejus, et ad perpetuam poenitentiam peragendam eremi deserta competentia quaerere,« etc.

403. En modo, quae Blomenvenna commemoret. »Territus igitur, inquit, et salubriter (S. Bruno nimirum) compunctus, vocatis nonnullis ex sibi magis familiaribus sociis atque discipulis, inter quos erant magister Lauduinus, qui post eum primus Carthusiae prioratum suscepit, duo Stephani, unus [Col. 0243D] Burgensis, alter Diensis, ambo canonici Sancti Rufi, Hugo etiam, quem appellabant capellanum, eo quod solus ex eis sacerdotis officio fungeretur, et duo laici, Andreas scilicet et Guarinus, qui omnes praefatis horribilibus defuncti clamoribus interfuerant, his vel similibus verbis eos lacrymabiliter affatus est dicens: O amici et sodales, etc.« Haec ille, quosdam ex iis, quos S. Bruno post visum auditumque horrendum prodigium vehementissima oratione fuerit affatus, sancti hujus fuisse discipulos, non obscure utique docens. Verum id, dato etiam, horribilem doctoris damnati historiam reipsa habuisse locum, idcirco mihi parum verosimile apparet, quod verosimillime sanctus, ut § VIII ostendi, nec eo tempore, quo luctuosus casus contigisset, nec unquam [Col. 0244A] alias Parisiis docuerit seu magistrum egerit. Accedit, apud anonymum primorum quinque Carthusiae priorum chronographum seu antiquiorem sancti nostri biographum, qui majoris utique, quam Blomenvenna aliique recentiores, auctoritatis est, sociorum duntaxat, non autem etiam discipulorum nomine venire eos, ad quos a sancto post feralem eventum orationem habitam perhibet. Ut ut sit, quosdam equidem ex iis, quos sanctus in eremum secum attraxit, ejus ante exstitisse discipulos, hacque occasione factum, ut eis secedendi secum in eremum consilium inspirarit, nullo plane e capite vero apparet absimile, maxime cum Remos, docente ibidem Brunone, ingens undequaque, non modo indigenarum, ast etiam extraneorum alienigenarumque [Col. 0244B] multitudo litteras discendi ergo confluxerit, ut supra num. 171 docui.

404. Verum quaeri hic jam potest, Remisne an Parisiis in solitudinem sanctus abierit, itemque quo anno id fecerit. Blomenvenna, Puteanus aliique recentiores, qui in S. Brunonis Vita, quam ex instituto descripsere, fuisse hunc, Parisiis docentem, horrendo redivivi prodigio in eremum pulsum tradunt, Parisiis etiam illum, compositis rebus, eo secessisse, non obscure indicant. Idem etiam facit antiquior noster biographus seu primorum quinque Carthusiae priorum chronographus, etsi interim, Parisiis docuisse sanctum, memoriae non prodat, uti jam mox docui. Verum sanctus, cum in eremum [Col. 0244C] secessit, Remis versabatur, pristino ibidem post Manassis archiepiscopi expulsionem statui restitutus. Ita docent nos hi qui quo ecclesiae cathedralis Remensis canonici sancto parentarunt, titulum funebrem inter recudendos 52, ex parte constituunt, sequentes de Brunone versiculi, num. 154 adhuc recitati:

Qui cum multimode nostra polleret in urbe,
   Solamenque suis atque decus fieret,
Cumque faveret ei fortuna per omnia, jamque
   Hunc praeferremus omnibus et merito;
Namque benignus erat omnique peritus in arte,
   Facundusque satis divitiisque potens,
Omnia postposuit Christo, nudumque secutus
   Christum, cum multis suscipit hunc eremus.
[Col. 0244D] Jam vero, cum hoc ita habeat, Brunonem sane, dato etiam, eum prodigio, quo doctor sese damnatum denuntiaret, Parisiis praesentem astitisse, hincque esse factum, ut saeculo nuntium remiserit, in eremum sese, non Parisiis, sed Remis, quo hinc facto jam prodigio, res suas compositurus redierit, contulisse, verosimillimum, ne dicam indubium, apparet.

405. Atque hoc quidem primum est, quod definiendum hic erat; quod jam ad secundum, seu ad tempus, quo sanctus eremum, saeculo relicto, petierit, pertinet in opinione eorum, qui pro luctuosa doctoris damnati historia pulsoque hinc in eremum S. Brunone stant, id certe ante annum 1082 circiter factum non esse, necesse est, cum hoc circiter anno ferale [Col. 0245A] spectaculum evenisse unanimi consensu scribant, uti tres diversas sancti nostri Vitas, commentario huic ex dictis subdendas, inspicienti patescet. Verum cum feralis historia certa ex supra dictis non sit, alia via, qua vel secessus S. Brunonis in eremum epocha, vel etiam duntaxat tempus, ante quod haec figi haud queat, tutius certiusque determinetur, necessario ineunda est. Sanctus noster, uti dicta § VIII manifestant, in pristinum Remis statum ante annum 1081 restitutus non fuit, ac proinde, cum ex mox dictis non prius in eremum, quam cum id factum fuisset, sese receperit, consectarium omnino est, ut hoc postremum ante eumdem annum 1081 non fecerit; ut proinde a vero deviare videantur Historiae litterariae Franciae scriptores, dum hujus [Col. 0245B] operis sui tom. IX, pag. 236, Brunonis in eremum secessum vel anno 1078 vel certe tunc, cum Manasses exauctoratus Remensis archiepiscopus armis sibi asserere male acquisitum archiepiscopatum conaretur, seu anno 1080 contigisse, affirmant. Nec tantum laudati scriptores sancti nostri in solitudinem secessum loco citato nimium maturant, verum etiam socios, qui eum ad hanc comitati sunt, e clero Remensi, cujus an eorum ullus fuerit, est dubium, exstitisse asseverant. Ast de hoc infra tractabo; nunc in tempus, quo sancti in solitudinem secessus acciderit, ante omnia inquirendum. Scriptores proxime laudati, qui hunc, ut jam dictum, cum anno 1080 aut etiam cum anno 1078 componunt, facere id videntur, quod sancti cum Radulpho [Col. 0245C] Viridi et Fulcio Monoculo de falsis mundi delectationibus aeternumque duraturis coeli gaudiis collationem, de qua jam supra fuse actum, anno circiter 1077 accidisse statuant, Brunonemque simul, qui una cum hisce saeculo renuntiandi, monachicumque habitum assumendi votum tum emiserat, Deo id exsolvere haud diu distulisse, existimarint. Ast votum sese non statim implevisse, ipsemet sanctus in epistola supra plus semel laudata, qua ad hujus exsolutionem Radulphum Viridem hortatus est, non obscure indicat.

406. In hac enim ad Rodulphum sic scribit: »Reminiscitur quippe dilectio tua quod, cum ego et tu et Fulcius Monoculus quadam die simul fuissemus [Col. 0245D] in hortulo adjacenti domui Adae, ubi tunc hospitabar, de falsis oblectationibus et perituris mundi hujus divitiis, nec non de perennis gloriae gaudiis aliquandiu, ut opinor, tractaremus, unde divino amore ferventes promisimus ac vovimus Spiritui sancto in proximo fugitiva saeculi relinquere et aeterna captare, nec non monachicum habitum recipere; quod et in vicino peractum esset, nisi tunc Fulcius Romam abiisset, ad cujus reditum peragenda distulimus, quo moram faciente aliisque intervenientibus causis, divinus amor elanguit, refriguit animus, fervorque evanuit.« Ita sanctus noster, qui sane, utpote in plurali numero dicens, peragenda distulimus, non solum de Radulpho, qui voti emissi exsolutionem distulerit, sed etiam de [Col. 0246A] seipso, qui id pariter fecerit, indubie loquitur, ut proinde promptitudine, quam Bruno ad voti obligationem exsolvendam attulerit, laudati Historiae Franciae scriptores moveri non debuerint, ut ejus in eremum discessum vel ipsi, quo votum statuunt emissum, anno 1078 affigerent, aut certe ultra annum 1080 non differrent. Nec est etiam cur quis ob Guiberti abbatis Novigentini supra saepissime jam laudati auctoritatem sancti nostri in solitudinem secessum ante annum 1081 contigisse existimet. Scribit quidem hic scriptor lib. I de Vita sua, cap. 11: »Hujus ergo (Manassis Remensis archiepiscopi Simoniaci) mores prorsus improbos et stupidissimos habitus cum omnis honestus horreret, Bruno in Ecclesiis tunc Galliae opinatissimus, cum [Col. 0246B] aliis quibusdam Remensium clericorum nobilibus infamis illius odio excessit ab urbe Remensi, ac deinde, nonnullis interpositis, subjungit. At Bruno, urbe (Remensi scilicet) deserta, saeculo etiam abrenuntiare proponit, qui suorum notitias horrens ad Gratianopolitanum processit territorium. Ibi in arduo et admodum terribili promontorio, ad quod difficillimum et valde insolens iter intenditur; sub eo etiam praeruptissimae vallis vorago dehiscit, habitare deligens, hujusmodi mores instituit, et sequaces ejus hodieque sic vivunt.«

407. Verum, etsi is scriptor, uti ex illius huc jam transcriptis verbis liquet, sancti nostri ex urbe Remensi discessui secessum in Carthusiae eremum subjungat, hunc tamen inter et illum nullum plane [Col. 0246C] aut perexiguum duntaxat temporis spatium intercessisse, seu Brunonem, statim atque ob improbos Manassis mores urbe Remensi excesserat, in eremum abiisse, non edicit, nec, salva veritate, edicere id potuit, uti ex supra dictis tum de tempore, quo sanctus ex urbe Remensi abiit, tum de rebus, quas deinde gessit, pronum est eruere. At vero, inquies, nihilne etiam aliud Guibertus, unde sancti in eremum secessus tempus utcunque determinari possit, suppeditat? Recitatis proxime binis textibus sequentia verba interserit: »Quem (Manassem) postmodum proceres, clerus atque Burgenses, cum ab Hugone, qui Diensis agnominabatur, archiepiscopo Lugdunensi, apostolicae sedis legato, viro in foenore justitiae [Col. 0246D] clarissimo, creberrimo anathemate feriretur, et ille manu militari thesauros ecclesiae dilapidare niteretur, a sede, quam male obsederat, pepulerunt, et exilio relegatus aeterno, cum se ad excommunicatum tunc temporis Heinricum imperatorem ipse etiam excommunicatus contulisset, hac illacque oberrans, sine communione postremo defungitur;« cum autem scriptor ille haec verbis, quae et binis ejus num. praecedenti huc transcriptis textibus posterior includit, proxime praemittat, Manassis ex urbe sedeque Remensi expulsioni sancti nostri in eremum secessum postponit, hincque fieri potest, ut huic illam praeivisse, Guibertus indicare non nemini videatur, ac proin, si scriptore hoc standum sit, S. Bruno ante annum 1081, utpote ante quem [Col. 0247A] ex urbe sedeque Remensi Manassem expelli non contigerit, in eremum non abiisse. Verum etsi Guibertus Manassis expulsioni Brunonis in eremum recessum postponat, propterea tamen consequens non est ut huic illam praeivisse significatum voluerit.

408. Etenim sibi, sancti nostri relato ob improbos Manassis mores ex urbe Remensi excessu, propositum duntaxat habuisse videtur, quid deinde tum de hoc, tum de illo factum esset, lectorem edocere, nulla interim ordinis, quo quaeque gesta essent, ratione habita. Ita omnino apparet, quod dum reipsa, quid tum de Manasse, tum de Brunone evenerit, enarrat, Manassis etiam mortem sancti in eremum secessui praemittat, quo tamen illam diu posteriorem [Col. 0247B] fuisse dubitandum non est. Manassem enim diu duntaxat, postquam ex urbe Remensi fuisset ejectus, diem extremum clausisse, ipsemet Guibertus verbis proxime recitatis, uti haec consideranti patebit, indicare videtur, idque omnino suadent, quae Historiae litterariae Franciae scriptores tom. VIII, pag. 655 et seq., memoriae produnt; sanctum autem non diu admodum post Manassis ex urbe Remensis expulsionem in solitudinem sese recepisse, ex hic dicendis facile colliges. Jam vero, cum res ita habeat, ex eo sane, quod Guibertus Manassis expulsioni sancti nostri in eremum secessum postponat, consectarium neutiquam est, ut huic illam praeivisse, significatum velit, etsi interim ex dictis § VIII revera non ante in [Col. 0247C] eremum sanctus quam ex urbe Remensi Manasses fuisset expulsus, sese receperit.

409. Atque hinc jam consequitur, ut Guibertus nec sancti nostri saeculo renuntiandi propositum, etsi et hoc Manassis expulsioni per verba supra recitata postponat, fuisse hac posterius, significatum voluerit; quod hic accurate notandum idcirco duxi, quod ex hisce contendere non nemo posset, monachici habitus induendi votum, quod in collatione, cum Radulpho Viridi et Fulcio Monoculo habita, sanctus emisit, esse pariter, contra ac supra statuimus, facta anno 1081 Manassis ex urbe Remensi expulsione posterius. Res haec interim, quod bene etiam notandum, nec ita indubie sese haberet, etsi etiam Guibertus, saeculo renuntiandi proposito, de [Col. 0247D] quo per verba num. 406 et alibi recitata loquitur, Manassis ex urbe Remensi expulsionem praeivisse, diserte assereret. Sitne enim scriptori huic per verba illa de emisso a sancto secedendi in eremum saeculoque renuntiandi voto, an de ipso, qui utique cum secedendi consilio seu proposito fuit conjunctus, secessu illius in eremum sermo, admodum est dubium, maxime cum Guibertus, qui ex supra dictis rerum, a S. Brunone publice non gestarum minus gnarus exstitit, facile ignorare potuerit votum, quod sanctus noster cum Radulpho Viridi et Fulcio Monoculo intra privatos domus Adae, in qua hospitabatur, parietes ab aliorum hominum consortio sejunctus emisit. Atque hinc est cur § VI pro stabilienda opinione, quae habitam a Brunone cum Radulpho [Col. 0248A] Viridi et Fulcio Monoculo collationem emissumque in hoc saeculo renuntiandi eremumque petendi votum post illius ex urbe Remensi discessum collocat, recitata supra, quae huc faciunt, Guiberti verba in subsidium non vocarim, licet interim haec eidem opinioni, quod forte equidem iis de voto, per sanctum emisso, loqui Guibertus voluerit, suffragari, num 177 edixerim. Hisce modo notatis, in tempus, quo sanctus, quod ex dictis ante annum 1081 non evenit, in eremum secesserit, inquirere pergamus.

410. Carthusiae eremum S. Bruno anno 1084 omni dubio procul, uti infra ostendam, primum est ingressus; quare, si eremus quam sanctus, mundo [Col. 0248B] nuntium remittens, primum adiit, Carthusiana exstiterit, seu, si recta tunc Carthusiam adierit, dubium non erit, quin eodem anno 1084 mundo primum valedixerit, seseque in solitudinem abdiderit. Atque hoc sane annalium Carthusiensium libri quarti hactenus non vulgati auctor anonymus, qui doctoris sese damnatum vociferati prodigium anno 1082 accidisse statuit, omnino contendit, idque, ut apparet, quo illud vere habuisse locum, tueatur, seu potius, ut aptam silentii, quo istud Guibertus Novigentinus abbas praeteriit, rationem reddere queat. Et vero si dictum prodigium anno 1082 sanctique in solitudinem secessus anno demum 1084 contigerit, fieri facile potuerit ut, an hujus illud causa exstiterit, Guibertus ignorarit, ac proinde [Col. 0248C] ut luctuosam historiam, etsi optime sibi compertam, silentio praeterierit, dum de sancti conversione hujusque initiis lib. I de Vita sua, cap. 11, tractaret. Audi, qui laudatus Carthusianus anonymus, cui deinde, ut Guiberti silentio seu formato ex hoc contra prodigium argumento negativo vis sua supra assignata maneat, responsurus sum, in proxime iterum cit. Annalium ordinis sui lib. quarto hactenus non vulgato num. 99 sub finem de hac re loquatur. »Nec juvat, inquit, reponere, Guibertum tacuisse de spectaculo. Tacuit enim, quia vel illud ignoravit, si tantum inter privatos parietes evenit; vel, si publicum fuit, et coram ingenti hominum multitudine actum, nescivit, utrum fuerit causa secessus sancti Brunonis, qui tantum annis fere duobus post [Col. 0248D] illud recessit, ut legitur apud anonymum nostrum, et in citatis Chronicis, ab auctoribus Carthusiensibus editis.«

411. »Unde non mirum, si solis Carthusiensibus haec causa innotuerit; et maxime cum soleant ejusmodi consilia servari secreta, et non nisi paucis intimisque aperiri et communicari; quod sanctum Brunonem fecisse, credibile est juxta illud celebre placitum, a Petro Cluniacensi, ut jam diximus, commendatum, quo sanctus patriarcha suis sequacibus inspiravit, »Miranda opera, quanto possent nisu, »occultare.« Quod nihilominus de praesentium tantum et propriis operibus intelligendum est, non vero de praeclaris antiquorum Patrum gestis, quae posteris ad aedificationem commendare jubet Deus [Col. 0249A] per Ecclesiasticum dicentem: »Laudemus viros gloriosos et parentes nostros in generatione sua.« Ita hactenus ille; tacite interim agnoscens, futurum fuisse, ut Guibertus, Parisiensi prodigio in eremum pulsum fuisse S. Brunonem, exploratum haberet, si brevi hic in illam, postquam feralis historia publice evenisset, sese receperit. Et sane, si sanctus, statim atque prodigium accidisset, aut certe non diu post in eremum, sex sibi sociis adjunctis, abiisset, fuisset utique, fecisse hoc illum, horrendo eventu impulsum, Guiberto aliisque passim notissimum, maxime cum sanctus tum eos quos secum in solitudinem attraxit, tum alios, non paucos horribili illo damnati doctoris exemplo ad poenitentiam agendam excitarit, quemadmodum omnes, qui prodigium [Col. 0249B] propugnant, unanimi consensu contendunt. At vero, ait Carthusianus noster anonymus, sanctus non prius, quam cum jam biennium fere a prodigiosa doctoris anastasi esset elapsum, in eremum sese recepit, hincque id fecisse illum, horribili eventu impulsum, ignoravit Guibertus. Verum cui, quaeso, verosimile appareat, Brunonem, qui jam inde ex voti dudum emissi religione ad habitum monasticum suscipiendum tenebatur, huicque obligationi satisfacere diutius differens gravioris novae periculo sese erat expositurus, non prius in solitudinem, quam cum biennium fere a prodigio, qua, ut loquuntur nonnulli, animitus fuerat concussus, esset elapsum, secessisse?

412. Id sane incenso, quod, viso horribili spectaculo, [Col. 0249C] conceperit, salutis aeternae rerumque coelestium desiderio minime congruit. Nec est, quod reponas, tanto temporis spatio rebus suis componendis, parandisque, quae ad novum suscipiendum vitae genus opus erant, indiguisse sanctum. Etsi enim dubitandum non sit quin post prodigium, si reipsa locum id unquam habuit, temporis aliquod spatium, quo res suas componeret, necessariaque ad novum vitae genus pararet, vere impenderit, fuisse tamen illud aut esse debuisse duorum circiter annorum, nulla omnino ratio suadet. Quid ni enim bonis suis sese abdicare, amicis valedicere, paucaque, quae ei, pauperrimam vitam ducturo, necessaria essent futura, parare duorum etiam duntaxat triumve mensium spatio [Col. 0249D] potuerit? Ast, inquit Carthusianus noster anonymus, sanctum anno 1084 Carthusiae eremum esse ingressum, primorum quinque Carthusiae priorum chronologus seu antiquior sancti nostri biographus num. 11 diserte tradit, eique, qui post floruerunt Carthusiani alii, pro prodigiosa doctoris damnati anastasi testati, jamque in medium § XI adducti, etiam consentiunt. Fateor, sic habet: verum quid tum? Sanctum equidem post factum prodigium in solitudinem, ab eremo Carthusiana diversam, antequam hanc adiret, sese non abdidisse, nuspiam affirmat. Nec, etsi id affirmaret, consequens propterea fieret, ut, spectatis iis, quae is scriptor memoriae prodit, sanctus noster, antequam in solitudinem [Col. 0250A] secederet, biennium circiter a prodigiosa anastasi siverit elabi. Etsi enim anonymus ille chronologus, seu antiquior noster biographus, definito anno 1084 Brunonis in Carthusiae eremum secessum innectat, suo tamen scribendi modo non efficit, ut Parisiense prodigium anno 1082 necessario sit innectendum. Etenim id relaturus num. 1 ita memorat: »Anno Dominicae Incarnationis 1082 vel circa illum, dum solemne studium floreret Parisiis, praecipue in philosophia et theologia et jure canonico, sicut generaliter consuevit, tale prodigium (quo scilicet doctor Parisiensis tantisper redivivus, sese damnatum, et feretro astantibus denuntiarit) ibi dicitur accidisse.«

413. Prodigiosa ergo doctoris damnati anastasis, [Col. 0250B] spectatis iis, quae antiquior noster biographus memoriae prodit; non definito anno 1082, sed vel hoc ipso anno, vel uno aut altero proxime seu praegresso seu secuto, evenit, nec quidquam alibi occurrit, quod feralem illam historiam, si unquam accidit, determinato anno 1082 cogat innectere. Quid si ergo illa, si contigit, ipso anno 1083, ad finem fere jam provecto, reipsa etiam, uti ex dictis fieri potest, contigisse statuatur, ita sane hanc inter et sancti in Carthusiae eremum secessum, qui ex dicendis anno 1084 circa diem, S. Joanni Baptistae sacrum, evenit, non biennium circiter, sed arctius longe temporis spatium intercesserit, quod sanctus rebus suis componendis parandisque, quae ad consilii sui exsecutionem opportuna arbitrabatur, impendere [Col. 0250C] potuerit, quodque, si longius adhuc videatur, quam ut a sancto rebus suis componendis necessariisque vitae eremiticae amplectandae parandis impensum fuisse credatur, contrahi adhuc potest differendo etiam ad annum usque 1084 Parisiense prodigium, utpote quod nec necessario ante hunc annum ex jam dictis acciderit. Quoquo modo itaque res habeat, biennii circiter spatium annum inter, quo sanctus in Carthusiae eremum abiit, prodigiique Parisiensis epocham intercessisse, ex iis quae anonymus primorum quinque Carthusiae priorum chronologus seu antiquior sancti nostri biographus memoriae prodit, consequens non est. Atque id quidem, nec immerito ob jam dicta, statuimus, Carthusiano [Col. 0250D] nostro anonymo dantes tantisper, sanctum nostrum, cum mundo valedicturus Remis excessit, recta in Carthusiae eremum secessisse, seu ad S. Hugonem, Gratianopolitanum episcopum, a quo in hanc ex dicendis ductus fuit, sese contulisse.

414. Verum sanctus, antequam hoc faceret, solitudinem a Carthusiae eremo diversam adiisse, in eaque aliquandiu commoratus fuisse videtur. Ita opinandi ansam seu fundamentum praebent varii funebres sancti Tituli, uti etiam Mabillonius in ordinis sui Benedictini Annalibus, lib. LXVI, num. 66. Hic enim scriptor ibidem, de sancto nostro, qui Carthusiam adiens, magni nominis eremitam, si Blomenvenna ex Henrico Calcar recte notet, in via consuluerit, sermonem faciens, haec sequentia prodit [Col. 0251A] memoriae: »Quinam sit ille magni nominis eremita, quem Bruno adeundo Carthusiam consuluit, nemo hactenus, ne quidem divinando, assecutus est. Conjiciebam aliquando fuisse Stephanum Tiernensem, qui tum Mureti apud Lemovicos non sine magni nominis fama eremiticam vitam cum suis agebat. At quibusdam monumentis adducor, ut credam, illum magni nominis eremitam non alium esse quam Robertum, abbatem Molismensem. Exstat in illius monasterii tabulario Rainardi de Barro, et Johannis de Laniaco charta, qua »terram apud Siccam-Fontanam, labore hominum« partim »jam complanatam,« laudante Valentio comite Brenensi et Barrensi, cujus »hoc casamentum« erat, ecclesiae Molismensi conferunt.

[Col. 0251B] 415. »Cum vero ecclesia loci illius, quam aedificaverant Petrus et Lambertus, discipuli magistri Brunonis, qui cum eo in territorio illo erant, et eremitice vixerant, a domno Roberto Lingonensi episcopo in honore beatae semper virginis Mariae dedicaretur, atriumque benediceretur, praedictus comes et idem Raynardus et Acelenus cum multis aliis praesentes fuerunt.« Ex quibus intelligitur, Brunonem apud Siccam-Fontanam, qui locus est dioecesis Lingonensis in archidiaconatu Barri super Albam, aliquandiu eremitice vixisse cum praedictis Petro et Lamberto ipsius discipulis et de proximo consulere potuisse Rotbertum Molismensem abbatem, magni tum nominis, qui eremiticam passim vitam agebat. Nulla praedicto instrumento apponitur [Col. 0251C] Chronica nota; sed ad marginem recentiori manu ascriptus est annum 1081, qui tempori secessus Brunonis apprime convenire potest. Nec obstat, quod Rotbertus Lingonum praesul et ipse Brunonis discipulus, qui Siccae-Fontanae ecclesiam dedicavit, non ante annum 1085 hanc sedem inierit. Nam haec dedicatio aliquanto post recessum Brunonis facta est. Certe Brunoni Remis Gratianopolim adeunti obvium erat Molismense monasterium, adeoque Rotbertus ejus abbas, quem nullus tum eremitarum aut monachorum, ad perfectionem illis in partibus contendentium, non rectorem ac ducem habere cupiebat.« Ita ille: e titulis autem funebribus, e quibus, sanctum recta in Carthusiam, cum mundo [Col. 0251D] valedixit, non secessisse, existimo, primus S. Petri Trecorum est, locumque inter edendos 47 tenens sic habet:

Ut Titulus dicit, mundi tentamina vicit
   Bruno vir sapiens jussa Dei faciens.
Sprevit opes multas, sibi nec fuit ulla facultas;
   Sed quidquid potuit, fratribus exhibuit.
Fugit ab hac vita, monachus fit et hinc eremita.
   Dum sic abstinuit, regna poli meruit, etc.

416. Secundus, qui monialium Tituli S. Joannis Baptistae est, locoque 68 recudetur, binos hosce una cum aliis nonnullis complectitur versiculos:

Vivit adhuc Bruno, sibi traditur a Patre vita.
Clericus ipse fuit, fit monachus, hinc eremita.
Tertius, inter recudendos 139. quo Albertus, Ecclesiae [Col. 0252A] Beverlacensis canonicus, sancto parentavit, hexametro duntaxat pentametroque constat.

Det pietas Christi tibi, Bruno, quod meruisti.
Factus in hac vita monachus prius, hinc eremita.
Quartus, seu 143 inter recudendos, quem sancto Castrensis S. Petri ecclesia inscripsit, hisce potissimum versiculis concipitur:

Gloria justorum, solatia sola reorum
   Bruno fuit vivens, parque dolor moriens.
Totius cleri decus, exemplar quoque veri
   Mors dolor eripuit, dum Pater occubuit.
Effectus monachus prius, hinc eremitaque rectus,
   Gratia summa Dei propitietur ei.
Sanctus itaque, uti ex hisce jam recitatis funebribus titulis ejus apparet, monachum prius induit [Col. 0252B] egitque, quam vitam eremiticam fuerit amplexus. Ita scilicet, quemadmodum Historiae litterariae Franciae scriptores tom. IX, pag. 237 observant, titulorum illorum auctores designare voluerint tempus, quo sanctus, antequam in Carthusiae eremum secederet, solitudinem inhabitavit, seu, quod eodem recidit, solitudinem a Carthusiae eremo diversam, antequam in hanc sese abderet, sanctum nostrum inhabitasse, vitamque in ea monachicam duxisse.

417. Ita fere quantum ad substantiam illi, addentes etiam locum, in quo sanctus, antequam in Carthusiae eremum secederet, aliquandiu fuit versatus, Siccae-Fontanae solitudinem exstitisse. Et sanctum sane in hac, antequam Carthusiam adierit, aliquanto temporis spatio habitasse, mihi sat verosimile, ne [Col. 0252C] dicam certum, faciunt, quae Mabillonius, quem etiam in margine laudant, loco supra citato in medium adducit. Verum cum ex hisce ibidem, non monachicam, sed eremiticam duntaxat vitam duxisse sanctus intelligatur, qua ratione veritati congruunt tituli diversi funebres proxime recitati, quibus Brunonem primo monachum, ac deinde eremitam factum esse docemur? Difficilis sane implicatusque valde hic nodus videtur. Verum quid si sanctus a monachico habitu, quem mox, cum in Siccae-Fontanae solitudinem sese abdidit, induerit primo quidem monachus, eremita vero post a vivendi norma, quam et tunc deinde amplexus sit, factus fuisse in praefatis titulis funebribus dicatur? [Col. 0252D] Quid si etiam id fiat, quod in Molismensi abbatia, Siccae-Fontanae solitudini vicina, reipsa monachum, monachico etiam habitu assumpto, egerit, ac deinde tum in Siccae-Fontanae solitudine, tum in Carthusiae Calabriaeque eremis vitae eremiticae sese dederit? Sane ut postremum hoc verosimillimum putem, faciunt tum dicti tituli funebres, tum votum induendi monachum, a sancto ex dictis ante emissum; ut autem alterutrum astruatur, suadere etiam videtur, quo sancto ab Ecclesiae seu abbatiae Molismensis seu Molerniensis monachis parentatum fuit, funebris titulus, inter recudendos 40. Hoc enim, familiarissimum sibi fuisse S. Brunonem, laudati monachi produnt. »Nostris inquiunt, versiculis, qui habitamus Molernium addentes vobis, qui estis Turri, [Col. 0253A] innotescimus, quod pro Domino Brunone patrono vestro, nostro autem familiarissimo, missarum solemnia diebus triginta celebravimus; etiam ejus obitus anniversarium diem in catalogo fratrum nostrorum conscripsimus.«

418. At vero, inquies, etsi primorum quinque Carthusiae priorum chronologus seu antiquior sancti nostri biographus aliique recentiores non impediant, quo minus Parisiense prodigium, si unquam contigit, ultra annum 1082 queat differri, stantibus tamen iis, quae scribunt, sanctus noster, cum saeculo valedixit, recta in Carthusiam secessisse videtur, nec alibi, antequam eo sese conferret, aliquandiu esse commoratus. Etenim, ut ab antiquiori nostro biographo ducatur initium, mox hic, recensita quam [Col. 0253B] sanctus, viso horribili spectaculo, habuerit, oratione, ita prosequitur: »His vel similibus verbis atque sententiis seipsum et quosdam alios alloquens et exhortans deliberaverunt ipse et sex alii probi viri secum abrenuntiare mundo et pompis ejus, et ad perpetuam poenitentiam peragendam eremi deserta competentia quaerere, et ibidem, relictis omnibus divitiis et deliciis et honoribus hujus mundi, accipere singuli cruces suas et nudum Christum sequi per arctam viam quae ducit ad vitam, et latam ac spatiosam deserere, quae amatores et sectatores mundi perducit ad supplicia damnatorum. Et ideo, quia audierant famam sanctitatis sancti Hugonis episcopi Gratianopolitani, qui prius aliquo tempore [Col. 0253C] ejusdem magistri Brunonis in scholis creditur socius extitisse, sancto Spiritu inspirante, proposuerunt ad memoratum sanctum episcopum simul accedere et ejusdem auxilium et consilium requirere, ut in ejus dioecesi, quam audierant multis desertis montibus abundare, mererentur locum congruum obtinere, in quo suum sanctum et salubre propositum possent effectui mancipare. Septem igitur sancti viri supra scripti praedicta de causa ad praedictum sanctum episcopum, duce sancto Spiritu, pervenerunt.« Cum igitur orationi, a S. Brunone post prodigium habitae, mox hujus sociorumque Hugonem accedendi consilium, proximeque saeculum ad sanctum hunc episcopum accessum, nullius prorsus rei, quae media intercesserit, mentione facta, subjungat, [Col. 0253D] sanctum sane, facto Parisiensi prodigio, recta ad Hugonem Gratianopolitanum episcopum se contulisse, nec alibi ante aliquandiu esse commoratum, non obscure indicat, uti quisque, quantum opinor, rem attente considerans, facile agnoscet.

419. Nec minus clare id ipsum indicat in contexta a se sancti nostri Vita Blomenvenna. Oratione enim, qua Bruno, viso doctoris damnati spectaculo, vocatos ad sese e discipulis suis familiaribusque nonnullos allocutus atque ad poenitentiam agendam adhortatus primum fuerit, recensita, duos Stephanos, Burgensem unum, Diensem alterum, quos hisce accenset, ita primo loquentes inducit: »Non longe a civitate Valentiae, cui nostrum adhaeret monasterium sancti Rufi prope fluenta Rodani in [Col. 0254A] confinio dioecesis Diensis est civitas Grationopolis atque in ea beatus Hugo, ejusdem civitatis episcopus, quem frequenter vidimus et cognoscimus virum utique sanctum, justum et rectum ac timentem Deum, virum in omni virtute exercitatum atque perfectum. Is habet in dioecesi sua montes altissimos, in quibus sunt deserta loca plurima, ab omni hominum transitu et consortio separata, ac per hoc ad poenitentiam agendam accommodatissima. Iste etiam, exemplo et monitis ad poenitentiam omnes invitans, in adventu nostro, si ipsum accesserimus, gaudebit et voti compotes faciet. Est enim supra modum pius, benignus et misericors. Nos vero, qui viam, qua ad eum itur, frequenter ambulavimus, ad ipsum vos ducere valemus;« ac deinde qui Bruno [Col. 0254B] ejusque socii, probato mox omnium calculis, quod hisce verbis includitur, utriusque Stephani consilio, ad Hugonem Gratianopolitanum episcopum, rebus suis compositis, consultoque in via magni nominis eremita, sese contulerint, exponit, nulla plane, quae illorum ad hunc accessui praeiverit, commorationis alio in loco mentione facta. Puteanus porro in edenda, quam concinnavit, sancti Vita ad amussim fere (neque enim, eum consulti in via eremitae non meminisse, quidquam ad rem hic facit) Blomenvennae consonat, ut proinde tam secundum hosce sancti nostri biographos, quam secundum alterum, num. praeced. memoratum seu primorum quinque Carthusiae priorum chronologum Bruno [Col. 0254C] ejusque socii, cum saeculo nuncium remisere eremumque petiere, recta sese ad Hugonem Gratianopolitanum episcopum, a quo ex dicendis in Carthusiae solitudinem haud multo post ducti fuere, sese contulerint.

420. Verum cum Puteanus et Blomenvenna saeculo demum sexto decimo suam de sancto lucubrationem elaborarint, hisque antiquior primorum quinque Carthusiae priorum chronologus non prius ex supra dictis, quam cum jam anni amplius centum a Brunonis essent obitu elapsi, floruerit, recentiores remotioresque ab hujus in Carthusiae eremum secessu omnes sunt, quam ut iis umquam, quae de hoc narrant, fidem certam atque indubitatam facere possint, nedum quando cum antiquiori fidei integrae [Col. 0254D] monumento pugnant; locum autem hoc postremum hic obtinet. Sanctum enim, antequam in Carthusiae eremum sese abderet, in Siccae-Fontanae solitudine vitam eremiticam aliquandiu duxisse, antiqua, quam verbis supra recitatis Mabillonius laudat, monasterii Molismensis charta prodit, nec ullo ex capite vetus hoc sanctoque nostro aequale monumentum supposititium spuriumve apparet. Ad haec opinioni, quae sanctum, cum mundo valedixit, in Carthusiae eremum non recta secessisse, statuit, etiam Guigo, quintus Carthusiae prior, in conscripta a se S. Hugonis Gratianopolitani episcopi Vita suffragatur. Etenim, ubi Brunonis sociorumque ejus (adi, quae ex ea num. 422 huc transcribentur, verba) ad Hugonem accessum refert, ita de illis scribit: [Col. 0255A] »Quaerebant autem locum, eremiticae vitae congruum, necdumque repererant.« Quibus verbis non obscure indicat, Brunonem ejusque socios, antequam ad Hugonem venissent, operam jam dedisse ut locum eremiticae vitae aptum invenirent; hinc autem fit, primo quidem, ut a vero alienum videatur, Brunonem ejusque socios, cum post prodigium jam jam mundo valedicturi essent, communi consilio, ut laudati mox biographi docent, statuisse, ad Hugonem, Gratianopolitanum episcopum, ut ab eo in dioecesis Gratianopolitanae montibus locum eremiticae vitae aptum impetrarent, sese conferre; deinde vero, ut vel hinc, sanctum nostrum, antequam ad Hugonem accederet, in Siccae-Fontanae solitudine, quo, an locus hic vitae eremiticae aptus esset, exploraret, aliquandiu [Col. 0255B] fuisse commoratum, verosimile evadat, ac proinde laudatae a Mabillonio monasterii Molismensis chartae, quae id ex dictis factum prodit, pondus qualecunque accedat.

421. Accedunt tituli funebres supra laudati, qui, si sanctus noster, cum mundo valedixit, recta in Carthusiam, ubi eremiticam vitam duxit, secesserit, veritati haud satis apte intelligentur congruere. Omnibus itaque sedulo perpensis, dubitandum vix apparet quin sanctus, cum saeculo nuntium remisit, non recta in Carthusiam, sed alio prius concesserit. Et locum quidem, quem tunc petiit, atque aliquandiu inhabitavit, Siccae-Fontanae solitudinem fuisse, laudata supra a Mabillonio monasterii Molismensis [Col. 0255C] charta fidem facit. Verum quanto quidem temporis spatio Bruno in hac, antequam ad Carthusiae eremum seu ad Hugonem Gratianopolitanum episcopum se conferret, fuit moratus? Nihil omnino, ut quid certi hac de re statuatur, occurrit. Cum ecclesiae seu monasterii Molismensis, solitudini Siccae-Fontanae adjacentis, monachi in titulo funebri, quo Brunoni parentarunt, familiarissimum suum ex jam dictis eum appellent, sanctum sane, quo eis adeo notus esse potuerit, temporis spatio satis longo in solitudine illa aut etiam in ipso, in quo ex dictis monachum egerit, Molismensi monasterio esse commoratum, sat verosimile apparet. Quid si ergo per annum circiter aut adhuc diutius ibidem haeserit, ac tum demum, cum locum vitae eremiticae, cui se [Col. 0255D] dederit, minus aptum experiretur, ad Hugonem Gratianopolitanum, ut ab eo aptiorem obtineret, sese contulerit? Id sane a verisimilitudine minime abhorrere mihi videtur. Jam vero, cum haec ita sint, sanctusque, ut supra docui, certe non ante annum 1081 in solitudinem, saeculo relicto, abierit, nec serius ex dicendis, quam anno 1084 circa diem S. Joannis Baptistae sacrum Carthusiae eremum sit ingressus, consequens fit, ut vel anno 1081 vel altero e binis sequentibus in solitudinem, quae ex dictis Siccae-Fontanae indubie fuerit, sese, saeculo relicto, primum abdiderit. Alia, ut tempus, quo id evenerit, propius determinem, invenire haud quivi. Ad alia modo, quae post secuta sunt, discutienda progrediamur.



§ XXV. Sancti ad Hugonem, Gratianopolitanum episcopum, accessus, quales ejus fuerint socii, et an tunc sacerdotio initiatus exstiterit.
[Col. 0256A]

Cum sanctus noster, sexque ejus socii, quibus ille, ut apparet, eremiticae vitae desiderium inspirarat, locum hactenus huic vitae generi satis aptum, ut ut diligenter quaesitum, haud invenissent, ad Hugonem tandem Gratianopolitanum episcopum, ut ab eo, de cujus virtutibus plane eximiis vitaeque sanctitate inaudierant, locum quemdam proposito suo idoneum impetrarent, pervenerunt. Haec aliaque nonnulla fas est colligere ex Guigone, quinto Carthusiae priore, in sancti illius antistitis Vita, apud nos tom. I Aprilis edita num. 11 ita scribente: »In his (sanctus Hugo) agebat, et, ecce, tribus necdum [Col. 0256B] in episcopatu, post monasterii reditum, completis annis, adest magister Bruno, vir religione scientiaque famosus, honestatis et gravitatis ac totius maturitatis quasi quoddam simulacrum. Habebat autem socios magistrum Landuinum, qui post eum Carthusiae prior exstitit, duos Stephanos, Burgensem et Diensem (hi S. Rufi canonici fuerant, sed desiderio vitae solitariae ei, abbate favente, sese conjunxerant) Hugonem etiam, quem cognominabant Capellanum, eo quod solus ex eis sacerdotis fungeretur officio; duos laicos, quos appellamus conversos, Andream et Guarinum. Quaerebant autem locum eremiticae vitae congruum necdumque repererant. Hac ergo spe, simul et suavi sanctae conversationis [Col. 0256C] ejus odore trahente, ad virum sanctum venerunt. Quos ille non solum gratanter, sed et reverenter suscepit, tractavit et voti compotes fecit. Ipso namque consulente, juvante, comitante, Carthusiae solitudinem intraverunt atque extruxerunt. Viderat autem circa id tempus per somnium in eadem solitudin Deum, suae dignationi habitaculum construentem, stellas etiam septem, ducatum sibi praestantes itineris. Erant vero et hi septem.«

423. Scriptor anonymus, qui e primorum quinque Carthusiae priorum chronologo supra saepissime laudato, aliisque brevem ordinis Carthusiensis historiam, a Marteneo tom. VI amplissimae collectionis a col. 151 insertam, contexuit, narrationem quoque, qua, uti hic a Guigone fit, et sancti nostri [Col. 0256D] ad Hugonem, Gratianopolitanum episcopum, accessum et visionem huic divinitus oblatam refert, suppeditat; verum a jam huc transcripta Guigonis narratione non nihil discrepat, licet interim et hanc e Guigone a quinque primorum Carthusiae priorum chronologo esse depromptam, et hunc ipsis Guigonis verbis usum fuisse, profiteatur. Lubet et ejus verba huc spectantia, quod nonulla annotanda offerant, huc transcribere. Ab iis, quibus sancti ad Hugonem accessum exponit, duco initium. Sic habent: »Adest magister Bruno, vir religiosus scientiaque famosus, honestatis, gravitatis ac totius maturitatis quasi quoddam simulacrum, habebat autem idem socios propositi sui, magistrum scilicet Landuinum, qui post eum exstitit prior Carthusiae [Col. 0257A] et duos Stephanos, Burgensem et Diensem: ii ambo Beati Rufi canonici fuerunt; sed desiderio solitariae vitae, eis abbate eorum favente, sese ei conjunxerant; Hugonem quoque, quem cognominabant Capellanum, eo quod solus ex iis sacerdotio fungeretur, duos autem laicos, quos appellant conversos, Andream scilicet et Guarinum. Quaerebant autem locum eremiticae vitae congruum et necdum repererant: vigilante autem praedicto episcopo et de visione septem stellarum (quae ei scilicet paulo ante fuerat oblata) cogitante, adsunt praefati septem viri, scilicet magister Bruno cum sex praefatis sociis suis. Cadentibus autem iis septem ante pedes sancti viri, conferebat ipse sanctus vir in corde suo de septem stellis quas in visione viderat; qui eos benigne [Col. 0257B] levavit ad pacis osculum, et inquisita et diligenter intellecta, qua de causa, venissent, dixit eis: Scio locum vestrum, a Deo vobis paratum, et duxit eos non sine grandi labore ad locum, ubi steterunt stellae septem, et ait: Ecce locus vester.«

424. Ita anonymus laudatae Historiae ordinis Carthusiensis auctor, nonnihil sane et a Guigone et ab anonymo, qui Guigonis verba proxime recitata in opusculum suum intulit, primorum quinque Carthusiae priorum chronographo seu antiquiore Sancti nostri biographo dissonans, ut illius verba proxime pariter hic recitata cum Guigonis verbis conferenti patebit. Audi modo, qui, Hugoni Gratianopolitano episcopo, cum ad sanctum hunc antistitem sanctus [Col. 0257C] noster accessit, visionem, de qua ex dictis etiam Guigo, divinitus oblatam referat. Hanc, quam Guigo, huncque secutus dictus anonymus, paucis duntaxat hisce verbis memorant, »Viderat autem praefatus episcopus (Hugo scilicet) circa idem tempus (quo nempe ad eum S. Bruno ejusque socii accedebant) per somnium in eadem (Carthusiae) solitudine Dominum suae dignationi habitaculum construentem, stellas etiam septem ducatum sibi praestantes itineris,« prolixius ille, additis etiam nonnullis, quae a Guigone absunt, adjunctis, hunc in modum proxime ante verba supra recitata exponit, »Septem igitur viri infra descripti (Bruno videlicet sexque ejus socii) praefata de causa (ut nempe locum vitae eremiticae aptum invenirent) ad [Col. 0257D] praedictum sanctum episcopum (Hugonem Gratianopolitanum), duce Spiritu sancto, pervenerunt. Cumque intrarent praefatam civitatem (Gratianopolim) contigit, ut praefatus sanctus episcopus in camera sua obdormiret: viditque in somnis sanctam visionem: et ecce, septem stellae cadebant ante pedes ejus, et postea ascendebant per diversos montes et multa deserta usque ad quemdam locum horridum valde, et a populis remotum, Carthusia nuncupatum, steteruntque ibi.« Hactenus laudatae ordinis Carthusiensis Historiae auctor; qui, cum praeterea, narrationem, num. praeced. hunc transcriptam, daturus, ipsis sese id primorum quinque Carthusiae priorum Chronici verbis facturum insinuet, prae manibus habuisse videtur opusculi hujus exemplar, [Col. 0258A] iis adjunctis auctum, quae, qui illa eidem adjecit, scriptor recentior verosimilia arbitratus est, nec tamen, quantum opinor, in auctore monumentove vetustiori invenit.

425. Ita vel idcirco quantum ad hoc postremum autumo, quod tum primum, cum jam Bruno ejusque sex socii urbem Gratianopolitanam ingrederentur, visionem S. Hugoni, Gratianopolitano episcopo, oblatam fuisse scribat, idque cum narratione Guigonis non satis conveniat. Illud enim hic S. Hugonis biographus, non per, sed, »circa idem tempus,« quo Bruno ejusque socii Gratianopolim venerunt, factum prodit, ut proinde, spectata Guigonis auctoritate, oblata S. Hugoni visio aliquanto temporis spatio sancti in urbem Gratianopolitanam ingressum [Col. 0258B] praecesserit. Recentiores sancti nostri biographi, Puteanus videlicet, Blomenvenna et Surius, qui variis adjunctis, nec a Guigone, nec ab antiquiore nostro biographo expressis, sancti nostri ad S. Hugonem Gratianopolitanum accessum, oblatamque huic visionem exornant, de tempore, quo haec acciderit, verosimilius atque ad Guigonis narrationem accommodatius loquuntur. Ac Puteanus quidem visionem nocte, quae Brunonis sociorumque ejus in urbem Gratianopolitanam adventum praecessit, Hugoni oblatam refert, Blomenvenna vero et ex hoc Surius tunc, cum Sanctus noster sexque ejus socii Gratianopolim pergerent. Omnia Blomenvennae verba, visionem illam sanctique nostri ad S. Hugonem accessum spectantia, ob ea, quae num. 23 dixi, [Col. 0258C] huc transcribo. Primo itaque, sanctum nostrum, Gratianopolim pergentem, magni nominis eremita in via consulto, iter prosecutum fuisse, narrat, ac deinde, quae ad institutum praesens pertinent, subjungit.

426. Sunt autem haec: »Viderat eodem tempore sanctus Hugo episcopus in somnis Deum in solitudine Carthusiae suae dignationi habitaculum construentem; septem quoque stellas aureas in modum coronae dispositas atque a terra paululum elevatas, a caeteris in firmamento fixis situ, motu, colore et splendore differentes, itineris sibi ducatum praestantes. Cogitante autem eo de visione, affuerunt viri supra dicti (Bruno nimirum [Col. 0258D] ejusque socii) prae foribus palatii episcopalis. Hujus rei meminit vir venerabilis Guigo in Vita ejusdem sancti Hugonis in haec verba: »Adest, inquiens, magister Bruno, vir religiosus scientiaque famosus, honestatis et gravitatis ac totius maturitatis quasi quoddam simulacrum. Habebat autem socios supra nominatos.« Quaerebant vero locum eremiticae vitae congruum, necdumque repererant. Cum ergo nunciatum episcopo fuisset, viros praefatos ipsius postulantes colloquium prae foribus praestolari, confestim eos introduci jubet. Quibus ingressis et ad pedes ejus humiliter prostratis optatam largitus est benedictionem. Cum vero elevati ab ipso secum pariter consedissent, causam adventus ipsorum diligenter sciscitatus est. Brunone autem prosequente [Col. 0259A] ea, quae Parisius in clamoribus praedicti doctoris acta fuerant, nec non confoederationem mutuam in proposito solitariae vitae, auxilium etiam ad inveniendum locum aptum poenitentiae rogitante, episcopus prae novitate rei primum obstupuit, ad ipsorum tamen conversionem, animi stabilitatem, ardui propositi, pluribus profuturi sibique ostensae visioni accommodi utilitatem oculos deflectens, amplexans viros cum ingenti gaudio non solum gratanter, verum etiam reverenter suscepit, et benigne tractavit. Facto quoque in se Spiritu Domini, intellexit visionem eisque per ordinem cuncta, quae viderat, enarravit, et locum, quem quaerebant, jam sibi divinitus revelatum asseruit.

427. »Septem quippe viros, terrena despicientes, [Col. 0259B] deserta quaerentes et per desiderium aeternorum, velut astra micantes, septem stellarum numero designari non haesitavit.« Hactenus Blomenvenna, S. Hugoni, Gratianopolitano episcopo, visionem non tunc primum, cum jam Bruno ejusque socii urbem Gratianopolitanam ingrederentur, sed aliquando citius, cum scilicet in itinere versus hanc adhuc versarentur, fuisse oblatam, memoriae prodens, ut jam monui. Et vero visionem illam vel tunc vel certe, ut Puteanus ex jam dictis tradit, nocte illa, quae sancti ejusque sociorum in praemememoratam urbem adventum proxime praegressa est, non autem tunc primum, cum Gratianopolim illi jam ingrederentur, evenisse verosimillimum est, tum quod ex dictis cum Guigonis narratione id [Col. 0259C] magis congruat, tum quod visio illa, utpote per somnium Hugoni oblata, nocte verosimillime acciderit, sanctusque ac ejus socii, non noctis, sed diei tempore, Gratianopolim verosimillime sint ingressi. Alia modo, quae Blomenvenna aliique de visione Hugoni ablata memorant, etiam discutiamus. Secundum hunc scriptorem Hugo episcopus, cum jam Bruno ejusque socii Gratianopolim advenissent, praeque foribus palatii episcopalis starent, de visione sibi divinitus oblata cogitavit. Idem etiam memoriae prodit brevissima ordinis Carthusiensis Historia, a Marteneo tom. VI amplissimae collectionis ex dictis incerta, uti etiam in sancti nostri Vita num. 29 Puteanus. Et vero, si vel tunc primum, [Col. 0259D] cum Bruno ejusque socii Gratianopolim ingrederentur, vel nocte, huic eorum ingressui proxime praevia, visio illa acciderit, Hugonem sane de ea tunc, cum illi ad ostium, alloquium ejus petentes, jam adstarent, cogitasse, vero neutiquam apparet absimile.

428. Licet enim, Hugonem episcopum, dum Bruno ejusque sex socii ei jam praesentes astarent, de visione sibi oblata cogitasse, Guigo verbis supra recitatis duntaxat insinuet, nihil tamen impedit quo minus et tunc et paulo ante, cum scilicet in episcopi conspectum Bruno ejusque socii nondum fuissent adducti, de eadem visione Hugo cogitarit. Attamen cum haec ex dictis verosimillime non tunc primum, cum Bruno ejusque socii Gratianopolim [Col. 0260A] ingrederentur, Hugoni fuerit oblata, dubiumque itidem ex dictis sit, noctene illa, quae sancti in urbem Gratianopolitanam ingressum proxime praecessit, an aliquanto citius id evenerit, nec, si postremum hoc locum habuit, ulla ratio suppetat, quae Hugonem Gratianopolitanum episcopum, sancto ejus alloquium ad palatii ostium adhuc praestolante, de visione meditatum fuisse suadeat, feceritne id tunc vere sanctus ille antistes, pro certo asseverari non potest, cum id nec in Guigonis, nec in alterius cujuscunque scriptoris antiqui auctoritate fundamentum habeat. Hinc etiam, an stellae septem, quae Hugoni in memorata visione apparuerunt, tales exstiterint, quales eas extitisse, Blomenvenna, cui hac in re Puteanus in sancti Vita num. 29 etiam consonat, [Col. 0260B] verbis proxime huc transcriptis tradit, mihi admodum dubium apparet, uti etiam an eo modo, quem vel bini hi S. Brunonis biographi, vel brevissima plus semel jam laudata ordinis Carthusiensis Historia assignat, sese Hugoni spectandas exhibuerint, itemque an una ex hisce, qua S. Bruno designatus fuerit, caeteris lucidior exstiterit; quod etiam non quidem apud Blomenvennam aut Puteanum, sed apud Zachariam benedictum in sancti nostri Vita, stylo ligato sub saeculi sexti decimi initium ex supra dictis conscripta, aliosque nonnullos recentiores, quos hic nominare nihil attinet, memoriae proditum invenio.

429. Versus omnes, quibus tum id, tum integram stellarum septem visionem, Hugoni oblatam, metricus [Col. 0260C] ille sancti biographus canit, lubet huc, quod id futurum sperem lectori non ingratum, transcribere. Sic habent:

Jamque propinquabat Bruno, stipante caterra,
Gratianopoli; a priscis fuit olim dicta Misora.
Ac deinde, nonnullis interpositis:

Mox igitur septem stellas ex aethere summo
Demisere poli; quibus una nitentior ibat
Ante alias, nec non Phoebi nascentis ab ortu
Ferre videbatur gressum ad sublimia tecta
Praesulis Hugonis, rigidumque ascendere montem,
Qui vicinus erat, celsoque incumbere saxo.
Talia, quum dulci decumberet ille sopore,
Suspicit; e somno postquam expergiscitur, omne
[Col. 0260D] Mente agitat factum, pensat secum atque repensat.
Quid, bone, vult, Deus, hoc, inquit, mirabile signum?
Quid, rogo, portendunt haec septem sidera mundo?
Altius haec igitur dum cogitat, imminet urbi
Sex sociis doctor comitatus et introit aedem
Pontificis, quem se secreto affamine dixit
Visere velle. Intra penetralia adducitur aulae,
Et comites pariter. Flectens genua, oscula figit
Sacratis manibus Bruno, sicque incipit ore, etc.

430. Nec tantum visionis, Hugoni Gratianopolitano episcopo oblatae, adjuncta proxime hic jam memorata, quae a Puteano, Blomenvenna, Zacharia benedicto aliisque recentioribus absque antiquo vade referuntur, ancipitis admodum ac dubiae sunt [Col. 0261A] fidei, verum etiam, quod Blomenvenna (adi ejus verba proxime huc transcripta) de relata a Brunone Hugoni episcopo luctuosa damnati doctoris Parisiensis historia affirmat. Praeterquam enim, quod huic unquam fuisse locum, certum ex jam supra dictis non sit, feralis prodigii apud Hugonem meminisse sanctum nostrum, a nullo prorsus alio scriptore, qui fidem utcunque rei facere natus sit, litteris commendatum invenio. Ut ut id sit e modo interim, quo tum Blomenvenna, tum alii jam laudati scriptores dictam stellarum septem visionem hujusque adjuncta referunt, veritati liquet esse apprime consonum, quod § 22 docui, in rebus scilicet seu factis historicis rei substantiam ab ejusdem adjunctis esse distinguendam, fierique nonnunquam, [Col. 0261B] ut quae adjunctis vel nullis fere vestita vel omnibus prorsus destituta apud scriptores antiquos invenerunt recentiores, ea ipsi adjunctis, quae verosimilia rebantur, pro arbitro ornarent. Guigo in Vita S. Hugonis Gratianopolitani episcopi (adi ejus verba num. 422 recitata) visionem duntaxat refert, qua Hugo in somnis viderit Deum, in Carthusiae solitudine dignationi seu majestati suae habitaculum construentem, stellasque praeterea septem, quae itineris, ad id ducentis, Hugoni sese duces offerrent; scriptores autem proxime citati et modum et tempus visionis aliaque adjuncta rei hujus substantiae adjecerunt, quae tamen omnia et singula, contra ac illi existimasse videntur, verisimilia non sunt, uti palam est ex jam dictis. At vero, invenio etiam, [Col. 0261C] qui visionem illam alteri, quam Hugoni Gratianopolitano episcopo oblatam fuisse scripserit. Gaufredus is est Vosiensis prior.

431. Res haec, ut fidem supra datam liberem, modo examinanda. Hic itaque scriptor in Chronico suo apud Labbeum tom. II, bibliothecae novae librorum mss. pag. 289 ita memorat: »Ordo Carthusiensium sanctissimus incoepit hoc tempore scilicet anno 1086 (imo ex dicendis anno 1084) per Brunonem virum sanctum, natione Alemannum de Colonia Agrippina, magistrum in theologia, cum sex aliis venerabilibus viris in dioecesi Gratianopolitanensi. Hic ordo, teste B. Bernardo, inter omnes ecclesiasticos ordines primatum tenet, non ratione temporis, sed vigore sanctitatis; unde ipse vocat [Col. 0261D] eum speciosissimam columnam Ecclesiae. Victor papa, dum esset monachus Cassinensis, per somnium vidit Deum suae dignationi in solitudine Carthusiae habitaculum construentem, et dicitur, quod spiritu prophetiae pollebat.« Gaufredus saeculo duodecimo, ac proinde annis nondum centum, imo forte ne quinquaginta quidem ab obitu S. Brunonis elapsis, floruit; unde videri potest, quae de Brunone institutoque per eum ordine in litteras misit, sat probe explorata habuisse: verum, quidquid de Gaufredi aetate auctoritateque sit, hac equidem in re Guigone, quinto Carthusiae prior sanctique Hugonis biographo standum est. Praeterquam enim quod Hugoni Gratianopolitano episcopo fuerit aequalis [Col. 0262A] familiarisque, quaecunque in hujus Vita, summi pontificis jussu a se contexta, memoriae prodit, vel ipsemet oculis suis aspexit, vel e testibus oculatis aut ex ipso etiam S. Hugone didicit, ut verosimillime, et quod de visione praememorata Hugoni oblata scribit, ex hoc ipso etiam audierit. Ast, inquies, etsi id ita sit, nondum tamen est consequens, ut Gaufredus Victori III papae, antea Cassinensi monacho nomine Desiderio, visionem qua hic Deum, in solitudine Carthusiae habitaculum sibi construentem viderit, perpetuam ascribat. Deus enim et Victori et Hugoni, quid in Carthusiae solitudine facturus esset, visionibus duabus diversis revelare potuit.

432. Fateor, sic habet: verum de una eademque visione, de qua Guigoni sermo est, sermonem etiam [Col. 0262B] esse Gaufredo, vel ex eo liquet, quod sequentia verba, »Vidit Deum, suae dignationi in solitudine Carthusiana habitaculum construentem,« quibus hic illam exponit, ad apicem fere etiam occurrant in narratione Guigonis, num. 422 data. Imo vero consequi hinc videtur, Gaufredum verba illa ex Vita S. Hugonis, per Guigonem scripta, aut certe e scripto alio, in quod eadem ex hac fuissent illata, mutuatum esse, visionemque, per illa sancto isti antistiti attributam, casu nescio quo, Victori papae perperam ascripsisse. Accedit, a Gaufredo, dum hoc facit, nova et inaudita revelari, ut Carthusianus anonymus Annalium ordinis sui libri quarti hactenus non vulgati auctor verbis num. 303 huc transcriptis recte observat; neque enim scriptorum etiam [Col. 0262C] illorum, qui Victoris papae meminerunt, ullus est, qui, qua de hic agimus, visionem ei fuisse oblatam, memoriae prodat. Ad haec quorsum, quaeso, visionem hujusmodi Victori adhuc Cassinensi monacho Dominus obtulisset, Hugoni autem illam Deus obtulit, tum ut quis Brunoni ejusque sociis Gratianopolim venturis assignandus esset eremiticae vitae ducendae locus, Hugoni aperiret, tum ut hunc, quo Brunoni ejusque sociis favorem opemque impenderet, excitaret. Fas est id colligere e verbis, quae Guigo, quam narrat, visioni praemittit ac deinde etiam subjungit.

433. Etenim verbis num. 422 huc transcriptis, quibus visionem Hugoni divinitus oblatam refert, mox subjungit: »Erant vero et hi septem. Quapropter [Col. 0262D] non istorum tantum, sed et qui successerunt eis, consilia libenter amplexus est, et usque ad mortem Carthusiae habitatores consiliis fovit semper et beneficiis.« Quibus verbis non obscure indicat, per stellas septem, quae S. Hugoni in visione apparuerant, designatos fuisse S. Brunonem ac sex ejus socios, hincque factum, ut sanctus ille Gratianopolitanus praesul, qui id sibi, agente intus Deo, persuasum habebat, toto vitae suae tempore non solum in S. Brunonem ejusque socios, verum etiam in eorumdem sequaces beneficus exstiterit. Nec alia etiam ex causa factum esse, ut Hugo Brunoni ejusque sociis Caribusiam inhabitandam assignarit, comitem sese hanc adeuntibus junxerit, necessariaque [Col. 0263A] aedificia exstruentibus auxilium opemque attulerit, Guigo pariter sat clare innuit, ut verba ejus num. 422 huc transcripta consideranti patescet. Jam vero cum id ita sit, fuit sane, cur narratam a Guigone visionem divina benignitas Hugoni offerret. Ast quorsum, iterum peto, simili favore Victorem papam, Cassinensem adhuc monachum, affecisset? Id sane (neque enim Victor, uti infra docebo, institutum a Brunone ordinem confirmasse est putandus) nullius plane utilitatis futurum fuisse videtur, ac proinde vel hinc, factum non esse, apparet. Posse quidem modo hic de S. Hugonis erga S. Brunonem ejusque socios benevolentia, de hisce per illum in Carthusiam inductis aliisque nonnullis huc spectantibus tractari; verum id § seq. commodius [Col. 0263B] praestabitur, cum hic nonnulla adhuc, quae ad sanctum ejusque socios pertinent, dilucidaro. »Habebat autem« (Guigonis sunt de S. Brunone, ad Hugonem Gratianopolitanum episcopum accedente, verba num. 422 jam recitata)« socios magistrum Landuinum, qui post eum Carthusiae prior exstitit, duos Stephanos, Burgensem et Diensem (hi S. Rufi canonici fuerant, sed desiderio vitae solitariae ei, abbate favente, sese conjunxerant) Hugonem etiam, quem cognominabant Capellanum, eo quod solus ex eis sacerdotis fungeretur officio; duos laicos, quos appellamus conversos, Andream et Guarinum.«

434. Sex itaque sanctus, cum ad S. Hugonem Gratianopolitanum antistitem accessit, socios tantum sibi habebat adjunctos, verum cum hi omnes [Col. 0263C] una cum sancto, quemadmodum Guigo per verba num. 422 recitata fidem facit locum eremiticae vitae aptum quaesierint, talemque, cum ad Hugonem venirent, nondum invenissent, aliquanto temporis spatio omnes una cum sancto nostro in solitudine Siccae-Fontanae vitam eremiticam, antequam Gratianopolim ad Hugonem sese conferrent, duxisse videntur. Jam vero cum in monasterii Molismensis charta, supra e Mabillonio laudata partimque recitata, Petrus et Lambertus, qui sex sociis, una cum Brunone Gratianopolim profectis, a Guigone non accensentur, Brunonis in solitudine Siccae-Fontanae discipuli fuisse tradantur, sanctus plures, quam sex socios, cum mundo valedicturus Remis excessit, aut saltem, cum in solitudine Siccae-Fontanae jam versaretur, [Col. 0263D] verosimiliter sibi habuerit adjunctos, sex videlicet supra a Guigone enumeratos, Petrum ac Lambertum, in laudata e Mabillonio charta memoratos, et nonnullos forte adhuc alios, qui una cum duobus hisce in solitudine Siccae-Fontanae versati sint, quando inde cum enumeratis a Guigone sociis sanctus noster, locum proposito suo exsequendo aptiorem quaesiturus, Gratianopolim ad Hugonem Gratianopolitanum episcopum se contulit. Verum an hi omnes e clero Remensi exstitere? Fuisse quosdam, qui cum sancto in solitudinem sese recepere, e clero Remensi, Historiae litterariae Franciae scriptores tom. IX, pag. 236, non obscure docent. Ast an vere e clero illo Petrus et Lambertus, qui ex dictis [Col. 0264A] sancto cum Remis in eremum abiit, aut certe cum in solitudine Siccae-Fontanae jam versaretur, adhaesere, exstiterint, compertum haud habeo; quod vero ad sancti socios, a Guigone recensitos, pertinet, fueritne horum ullus ex eodem clero, valde est dubium. Ita apparet ex iis, quae de singulis eo ordine, quo a Guigone supra recensentur, jam nunc adducam in medium.

435. Landuinus apud Labbeum tom. I, bibliothecae novae librorum mss. pag. 639 in antiquissimo, cujus num. 4 et seqq. data notitia, primorum quatuor Carthusiae priorum Chronico insigne sibi contextum habet elogium. His verbis concipitur: »Landuinus, natione Tuscus ex urbe Luca, litteris et ipse divinis et humanis eruditus, annis decem [Col. 0264B] Carthusiae praefuit. Qui cum ad magistrum Brunonem pergeret, incidit in manus Guitberti schismatici, quod multum horrebat. Adversus cujus minas et promissiones, dolos et violentias, divina juvante gratia, modis omnibus perseveravit inflexus. Quem in suo defunctum errore lacrymabiliter planxit, adeo ut a circumstantibus argueretur, quod eum fleret, a cujus perversitate Ecclesiam suam Christi bonitas liberasset. Post ejus obitus septimum diem etiam ipse defunctus est, positusque in monasterio S. Andreae ad pedem montis Siraptis, cui vicinum est castrum, ubi captus in custodia tenebatur.« Tale est in vetustissimo illo fideique dignissimo monumento Landuini elogium in quo sane ne vel verbum occurrit, e quo fuisse illum cleri Remensis, [Col. 0264C] utcunque colligas. Imo vero, cum natione Tuscus fuisse elogii illius, huc jam transcripti, initio dicatur, alterius potius cleri, quam Remensis fuisse videtur. Landuino proxime Guigo subjungit ambos Stephanos, Burgensem unum, Diensem alterum, qui cum fuerint, teste eodem Guigone, S. Rufi canonici, regulares scilicet, cleri Remensis clerici indubie non fuerunt. Audi interim, qui de ambobus illis canonicis, ut quae ad eosdem spectant, magis elucidentur, Carthusianus anonymus Annalium ordinis sui libri quarti hactenus non vulgati auctor supra saepissime laudatus loquatur.

436. »A Guigone,« inquit, »dicuntur simpliciter (duo Stephani scilicet) canonici sancti Rufi et desiderio vitae solitariae, abbate favente, sese sancto [Col. 0264D] Brunoni conjunxisse.« Sed utrum fuerint ex ipso Sancti Rufi monasterio totius ordinis capite, aut ex aliquo ejusdem ordinis, non habet. Surius post anonymum auctorem Vitae sancti Brunonis, operibus illius (apud Bertholdum Remboldum, ut supra docui, excusis) praefixae, scribit, eos fuisse alumnos monasterii Sancti Rufi, quod quidem non est inverisimile, at errat cum suo anonymo, dicens monasterium illud secus Valentiam tunc fuisse constitutum. Sic enim praefatos Stephanos cum sancto Brunone inducit colloquentes: »Non longe a Valentia, cui nostrum Sancti Rufi adjacet monasterium, prope fluenta Rhodani in confinibus dioecesis Diensis, unde alter nostrum originem duxit, [Col. 0265A] est civitas Gratianopolis,« etc. Verum constat, abbatiam Sancti Rufi, canonicorum regularium caput, primitus fuisse constructam Avenione extra urbem. »Ast fremente,« inquit Chopinus, lib. II Monast. titul. I, num. 1, Albiorum (Albigensium) »bello sacro, coacti sunt religiosi homines alio sedes laresque transferre Valentiam versus Delphinatum, ubi coenobium majus beati Rufi nomine erigitur.« Hancque translationem factam fuisse tantum anno 1210 scribunt Sammarthani, alii altius eam referunt; sed nihil ad nos. Ergo corrigendarunt quae apud Surium et alios lectitantur de eodem monasterio juxta Valentiam constituto, quod adhuc stabat juxta Avenionem tempore instituti ordinis Carthusiensis. Apud Sammarthanos loco citato [Col. 0265B] exstant litterae Urbani papae II, datae anno 1096, quibus summus pontifex confirmat abbatiae Sancti Rufi extra muros Avenionenses ecclesias Sanctae Mariae infra urbem Lugdunensem et Sancti Petri secus Diam.

437. »Posset quidem fieri, ambos nostros Stephanos canonicos fuisse praefatae ecclesiae Sancti Petri Diensis, sed non constat, an illis temporibus hujusmodi ecclesiae sive prioratus, quas et cellas vocabant, novitios admitterent ad profitendum, aut canonicos jam professos ex archimonasterio Avenionensi reciperent, ut conjicere erit ex subjecto exemplo. Inter titulos infra annum obitus sancti Brunonis conscriptos legitur Titulus fratrum sancti Rufi in Costa Sancti Andreae, in finibus Allobrogum [Col. 0265C] juxta Viennam metropolim, in quo Titulo (inter recudendos 14) sic loquuntur canonici ejusdem ecclesiae: »Nos fratres ex canonicis Sancti Rufi commorantes in quadam cellula Sancti Andreae, quae vulgo Costa vocatur, pro piissimi anima Brunonis per septem dies continuatos matutinas et missas celebrabimus. Et sicuti uni ex nobis pro animae ejus solatio praebendam dabimus. Et in catalogo fratrum nostrorum nomen ejus scriptum habebimus.« Cum se dicant »Fratres ex canonicis Sancti Rufi commorantes in quadam cellula Sancti Andreae,« etc., aperte innuunt, se fuisse alumnos principalis abbatiae Sancti Rufi. Ex qua etiam nostros Stephanos fuisse verisimilius est, et recte colligendum videtur ex verbis Guigonis nostri, quibus [Col. 0265D] dicit, eos, »Favente abbate,« qui non potest esse alius, quam abbas Sancti Rufi Avenionensis, »sese sancto Brunoni conjunxisse.« Praeterea cum praefati canonici, cellulae Sancti Andreae tunc incolae, tantum beneficium contulerint sancto Brunoni, nomenque ejus catalogo fratrum suorum ascripserint, non levis est conjectura, eos id beato Viro concessisse, rogantibus duobus Stephanis, suis quondam in primario Sancti Rufi monasterio commilitonibus, tunc vero Carthusiensibus monachis.« Hactenus Carthusianus noster annalista anonymus, duo hic potissimum evincere contendens, videlicet primarium canonicorum regularium S. Rufi monasterium Brunonis aetate prope Avenionem situm [Col. 0266A] fuisse, hujusque alumnos exstitisse duos Stephanos, Burgensem et Diensem, Sancti nostri socios.

438. Ac primum quidem contra Surium, huncque praegressos Puteanum et Blomenvennam, qui monasterium illud Valentiae tunc fuisse adjectum, afficta a sese alteri e Stephanis oratione indicant, indubitatum efficit; quod vero ad secundum pertinet, verosimile saltem id reddit. Verum cujuscunque demum monasterii alumni exstiterint duo Stephani, canonici equidem regulares fuerunt, ac proin, quod huc potissimum spectat, indubie non e clero Remensi, ut supra jam monui. Superest ut de Hugone, qui, e sociis S. Brunonem ad Hugonem Gratianopolitanum episcopum comitatis, ultimo loco nominatur, qualemcunque notitiam nunc demus. Eum [Col. 0266B] Morotius in Theatro chronologico sacri ordinis Carthusiensis inter Majoris Carthusiae priores loco sexto collocat, sequentique ornat elogio: »Hugo sex Brunonis, a mundo recedentis, symmystarum quartus et capellani titulo a reliquis distinctus, quod, iis sacerdotio minime initiatis, a sacris foret, Carthusiam, primo suae conversionis tempore inchoatam, effeta jam aetate biennio rexit. Eo exacto, successorem enixe deprecatum laetabundus cum excepisset, septennium supervixit, quo toto sese ad aeternitatem composuit.« Guigo, quintus Carthusiae prior, anno 1137 diem extremum clausit; quare, si vera hic memoret Morotius, ad annum usque 1145 vitam Hugo protraxerit, ut verba scriptoris hujus jam nunc recitata consideranti patebit. Ut ut res haec [Col. 0266C] habeat, nihil equidem verbis recitatis suppeditat Morotius, unde Hugonem fuisse e clero Remensi, utcunque conficias, ac proin id, utpote quod nec aliunde possit probari, admodum est dubium, etsi interim nihil etiam occurrat, unde Hugonem ex altero potius quam e Remensi clero fuisse merito arguas. Dubium itaque, uti ex omnibus in medium modo adductis (neque enim Andreas et Guarinus, utpote laici, commemorandi hic sunt) manifestum efficitur, est admodum, an ullus e sociis quos Sanctus, saeculo nuntium remittens Remisque excedens, sibi habuit adjunctos, cleri Remensis exstiterit.

439. Nec aliquot ex hisce clericos Remenses fuisse, asseruissent laudati Historiae litterariae Franciae [Col. 0266D] scriptores, si considerassent Sanctum bis alio migraturum urbe Remensi excessisse; primo quidem, quo Manassem archiepiscopum vitaret, anno secundum jam dicta vel 1076 vel sequenti; secundo autem, ut in eremum, postquam pristino statui aut forte etiam meliori, Manasse expulso, Remis restitutus fuisset, anno 1081 aut altero, ut supra jam docui, e binis sequentibus; ac certe quidem priori vice, at non item posteriori, Sanctum ex ante dictis ac maxime e Guiberti abbatis Novigentini testimonio clericos aliquot Remenses socios sibi habuisse adjunctos. Porro Guigonis verba, num. 422 huc transcripta, ulteriori adhuc commenatione indigent. Cum enim iis dicatur Hugo, e sociis [Col. 0267A] S. Brunonis unus, capellanus appellatus fuisse, »eo quod solus ex eis sacerdotis fungeretur officio;« quaeri hic jam potest, primo quidem an Sanctus reliquique ejus tres clerici socii, ambo scilicet Stephani et Landuinus sacerdotio unquam fuerint initiati, secundo autem an Sanctus, jam tum cum ad Hugonem Gratianopolitanum episcopum accessit, ad dignitatem illam non fuerit evectus. Et Landuinum quidem alterumque e duobus Stephanis, Burgensem nempe, etsi tunc, cum Gratianopolim cum Brunone venerunt, sacerdotes nondum fuerint, postea tamen ad dignitatem hanc fuisse promotos, Carthusianus noster annalista anonymus sat apte probare videtur. Verba ejus proinde eo facientia huc transcribo:

[Col. 0267B] 440. »Postea, inquit, ad sacerdotii dignitatem« fuisse evectos Landuinum et Stephanum Burgensem, »extra omne dubium esse debet,« quia nempe, ut subdit, »alioquin non potuissent regimen animarum habere in ordine, sicut habuerunt Landuinus in Majori Carthusia, cui praefuit post sanctum Brunonem; Stephanus vero Burgensis in domo Majorevi, cujus protoprior a Guigone institutus fuit. Nec opponi possunt exempla quorumdam abbatum, qui monasteria gubernarunt, etiamsi nunquam fuissent sacerdotes. Eo enim tempore, quo Carthusiensis ordo coepit, sancitum erat, ut nullus fieret abbas, nisi etiam fieret sacerdos juxta decretum in synodo Romana sub Eugenio II, quod expresse habet, ut abbates sacerdotalem quoque honorem sint adepti; [Col. 0267C] et renovatum fuit sub Hugone et Roberto Francorum regibus, ut videre est inter canones Abbonis abbatis Floriacensis capite nono decimo: »Abbates qui presbyteri non sunt, presbyteri fiant aut praelationes amittant,« prout decreverat concilium Pictaviense, anno 1078 celebratum ab Hugone Diensi legato apostolico; quod postea insertum fuit decretalibus. Juxta haec decreta sanctus Bruno sequaces suos erudiens praecepit ne ullus in priorem eligeretur, nisi posset ad sacerdotium promoveri. Unde Guigo consuetudines ordinis, sicut eas sanctus Bruno diu ante eum viva voce et exemplo instituerat, describens declarat, quod mortuo priore, conventuales »majorum meliorumque consilio ex seipsis unum eligant, aut sacerdotem aut ad sacerdotium promovendum, [Col. 0267D] qui in festis solemnioribus, et cum frater aliquis professionem facturus est, missam cantat majorem.«

441. Haec ille, e quibus sane, Landuinum et Stephanum Burgensem sacerdotio fuisse aliquando initiatos, indubitatum apparet. Quod modo ad Stephanum Diensem et ipsummet S. Brunonem pertinet, fueritne Stephanus ille unquam sacerdos, admodum est dubium, nec quidquam, quo id tolli queat, occurrit; Brunonem autem, si non tunc cum ad Hugonem Gratianopolitanum episcopum accessit, postea equidem sacerdotem fuisse, suadet mihi vel solus collatus ab eo, servatis omnibus Ecclesiae caeremoniis, comitis Rogerii filio Baptismus, [Col. 0268A] ut postea videbimus. Ad haec, sacerdotem sese fuisse, ipsemet Sanctus noster suo in Epistolae I ad Corinthios cap. 10, Commentario utcunque indicare videtur. Ibi enim sic scribit: »Fugiendum vobis est a cultura idolorum, quia calix, id est sanguis Christi, calix, dico, benedictionis, per quem benedictiones gratiarum accipimus, quia per sanguinem Christi, si digne sumimus, et a prioribus peccatis liberamur, et contra venientia confortamur: cui calici nos benedicimus, laudantes eum, quod nunquam hujusmodi calix fuerit, qui et a peccatis liberaret, et ne ultra peccaremus, confortaret. Vel calix benedictionis, id est, quem ipse Deus benedicit et consecrat; et cui nos benedicimus per officium nostrum; Deus enim hoc efficit per sacerdotem ministrum.« [Col. 0268B] Per haec verba Bruno eo modo hic loquitur quo, si sacerdos non exstitisset, locuturus fuisse non videtur ac proin sacerdotem se, uti apparet, utcunque indicat.

442. Verum an jam tum cum ad Hugonem Gratianopolitanum episcopum accessit, ad dignitatem illam erat evectus? »Adest,« inquit loco supra cit. de S. Brunone ad Hugonem Gratianopolim accedente Guigo, »magister Bruno . . . . . Habebat autem socios magistrum Landuinum . . . . Duos Stephanos, Burgensem et Diensem . . . . Hugonem etiam, quem cognominabant Capellanum, eo quod solus ex eis sacerdotis fungeretur officio.« Quibus e verbis, utpote quibus eo ipso loco, quo tam de Brunone, quam de ejus sociis sermo sit, solus Hugo sacerdotis officio [Col. 0268C] functus fuisse asseritus, concludendum apparet Sanctum nostrum, cum ad Hugonem accessit, sacerdotio initiatum nondum fuisse. Attamen, inquiunt nonnulli, hosque inter Carthusianus noster annalista anonymus supra saepissime laudatus, recitata Guigonis verba, quibus solus Hugo sacerdos fuisse affirmatur, non de ipso S. Brunone, sed de ejus dumtaxat sociis videntur intelligenda. Cum enim, aiunt, sociorum clericorum, quos Sanctus secum habebat, recensitis nominibus, Guigo statim de Hugone subjungat, »Quem cognominabant Capellanum, eo quod solus ex eis sacerdotis fungeretur officio,« videntur duo haec verba »Ex eis« ad solos clericos Sancti socios, non autem etiam ad Brunonem, [Col. 0268D] referenda. Ita illi; verum nescio, an futurum sit, ut haec verborum Guigonis interpretatio sat accurata et ad auctoris mentem accommodata appareat. Sane haec verba: »Quem cognominabant Capellanum« tam de S. Brunone, qui Hugonem Capellanum appellarit, quam de Sancti sociis, Landuino et duobus Stephanis, intelligenda videntur, ac proin non video, cur et haec duo alia »Ex eis« aeque ad Brunonem, quam ad ejus socios referenda non sint.

443. Accedit, integrum verborum Guigonis textum, in sensu magis obvio et naturali, quem hic scriptor indubie secutus fuerit, acceptum, videri exigere, ut Guigo intelligatur de sacerdotio, quo tum gavisus fuerit solus Hugo, Sanctusque ac reliqui ejus socii caruerint, ut proinde, si verba Guigonis eo modo, [Col. 0269A] quo verosimilius debent, intelligantur, Sanctus noster, cum ad Hugonem Gratianopolitanum episcopum accessit, sacerdotio initiatus nondum fuisse videatur, nisi forte, quod tamen etiam adstruere vix ausim, a Guigone solum Hugonem sacerdotis functum officio asseverare velis, non quod solus sacerdos esset, sed quod solus munia, sacerdoti convenientia, obiret, ipsomet Brunone reliquisque ejus sociis prae humilitate aliave ex causa ab iis abstinentibus. Ast, inquies, Sanctus in pluribus titulis funebribus Ecclesiae murus, ecclesiarum lux, metropolis Remensis columna, etiam ante suum in eremum Carthusiae secessum, exstitisse, aut diserte asseritur, aut certe non obscure innuitur. Fateor sic habet: Verum quidni titulis hujusmodi condecorari [Col. 0269B] potuerit, quod plane insigni esset tum doctrina, qua Remensis aliarumque ecclesiarum alumnos, Remos ad Sanctum audiendum magno concursu confluentes, erudiisset, tum etiam virtute, qua diu ecclesiam Remensem adversus impios Manassis, Simoniaci antistitis, conatus fuisset tutatus? Nequit itaque etiam ex honorum titulis, quibus Sanctus sive in versibus illis funebribus, sive alibi afficitur, quidquam roboris accedere ad opinionem, quae fuisse illum jam tum, cum ad Hugonem Gratianopolitanum episcopum accessit, sacerdotio initiatum, statuit, ac proin revera illum tum sacerdotem nondum fuisse, longe mihi, omnibus consideratis, verosimilius apparet. Rerum ad Sanctum spectantium seriem modo prosequamur.



§ XXVI. Sanctus Carthusiae eremum ingreditur: quandonam id acciderit.
[Col. 0269C]

444. Cum Hugo Gratianopolitanus episcopus, S. Brunonem sexque ejus socios supra nominatos, quos per stellas septem, sibi in somno divinitus ostensas, designatos fuisse nullus dubitabat, Carthusiae eremum seu montem esse illis a Deo destinatum eremiticae vitae ducendae domicilioque constituendo locum, narrata, qua Deum sibi in eremo illa habitaculum aedificantem conspexerat, visione edocuisset, verbisque etiam, ut apparet, quo locum illum sibi inhabitandum deligerent, fuisset adhortatus, omnes illi et divinae voluntati obsequi et in horridam solitudinem secedere paratissimos sese exhibuerunt. [Col. 0269D] Nec multum temporis fatigatis e via corporibus in episcopali palatio, curante benignissime Hugone, reficiendis impenderant, cum itineri sese Carthusiam versus commisere, ipsummet S. Hugonem episcopum socium ac comitem sibi habentes adjunctum. »Ipso namque (Hugone scilicet Gratianopolitano episcopo) consulente et juvante ac comitante Carthusiae solitudinem intraverunt atque extruxerunt,« inquit de S. Brunone ejusque sociis in Sancti illius antistitis vita loco supra cit. Guigo. Dubitandum non apparet quin sanctissimus hic praesul necessaria tum itineri isti, tum qualibuscunque seu domibus seu cellulis et sibi et Brunoni ejusque sociis in Carthusiae eremo exstruendis necessaria parari, eoque deferri curarit. Atque id reipsa etiam factum, Zacharias [Col. 0270A] Benedictus in metrica Sancti nostri Vita, iis ante, quae pridie Sancti nostri ejusque sociorum in eremum secessus hos inter et S. Hugonem gesta adstruit, narratis, non obscure indicat, quapiam etiam Carthusiae solitudinis descriptione adjecta. Versus, quibus id exsequitur, huc transcribo.


445. Summis quumque jugis afferret Jupiter aethram,
Atque diurna novo sole intervalla redirent,
Mandat equos praesul, pulmentaque multa parari
Atque legi varios fabrili ex arte magistros.
Omnia sunt praesto, cursant per tecta magistri.
Caementa et lateres ac ligna feruntur onusta.
Hinnitus jumenta gravi sub pondere mittunt.
Jam montana petunt omnes; in culmen apricum
Orbita difficilis fert, imae concava vallis
[Col. 0270B] Ora patent, jamque incessu speculantur ab alto
Planitiem terrae, turresque ac oppida circum.
Quadrupedando super tumulos hiat agmen equorum.
Stapegeri sudant, certalimque ire laborant.
Ad supremum igitur tandem venere cacumen,
Hernica saxa vident, horrentesque undique rupes.
Non arbusta illic seu ligna ferentia structus.
Vix ibi sunt herbae virides humilesque genestae,
Et larices abiesque et tensae in sidera pinus.

Blomenvenna, etsi de iis, quae hic de paratis jussu episcopi itineri sedique in Carthusia figendae necessariis memorat Benedictus, nullo plane verbo mentionem faciat, Hugonem tamen antistitem Brunoni ejusque sociis, qualis esset Carthusiae solitudo, cum adituri hanc jam forent, ita exponentem inducit: [Col. 0270C] »Locus . . . . vobis a Deo designatus est eremus quaedam in montibus altissimis, appellaturque Carthusia. Ampla quidem sed penitus inhabitata [non habitata], solis feris pervia, hominibus vero et caeteris domesticis animantibus propter loci asperitatem pene ignota.

446. »Altis et tanquam excisis hinc inde rupibus et scopulis circumvallata, infructuosis arboribus consita, supra modum frigida et per majorem partem temporis nivibus operta; adeo etiam praerupta, sterilis et infructuosa, ut nihil in ea aut seri valeat aut meti, ad quam etiam est ascensus gravis et laboriosus; ingressus vero difficilis et periculosus, utpote inter duas mirae altitudinis rupes, quae velut [Col. 0270D] rectae lineae sursum se erigentes, in culmen tandem coeunt, ita ut introeuntibus horrori sint et terrori. In medio vero ejus est parvus fluvius, qui GNERUS MORTUUS, quasi quaedam imago mortis, dicitur, ex circumstantibus undique montibus collectus, cum strepitu maximo torrentium aut inundantium aquarum more fluens, et, ut paucis agam, tanta est loci illius asperitas, tantus horror, ut carcer potius aut purgatorii locus, quam humanae vitae habitaculum dici possit.« Hactenus Blomenvenna, sua haec fere omnia, ut non raro alibi, e Puteano mutuatus. Atque ita quidem tum e Benedicto, tum e Blomenvenna, et, si velis, etiam e Puteano generalem quampiam modo habes, studiose lector, eremi Carthusiae seu notitiam seu descriptionem; distinctam [Col. 0271A] longe magis atque ad praecipuas ejus partes extensam suppeditat Innocentius le Masson supra adhuc plus semel laudatus lib. I, cap. 2 operis, quod ordinis Carthusiensis Annales inscripsit, annoque 1687 typis Correrianis vulgavit. Lubet et hanc, quod Massonum ex dictis, in ipsa Carthusia pluribus annis commoratum, eorumque proinde, quae de illa scribit, apprime gnarum, auctorem habeat, nec dictum ejusdem Massoni Opus omnium passim manibus teratur, huc transcribere, ut sic qualis illa, quae milliaribus circiter decem seu tribus leucis septemtrionem versus Gratianopoli abest, atque a Sancto nostro inhabitata primum fuit, celeberrima eremus sit, unusquisque habeat in promptu. His itaque descriptio illa verbis concipitur: »Eremus [Col. 0271B] haec nostra tunc temporis (cum in illam Sanctus sese abdidit) longe asperior, quam nunc visitur, apparebat; erat enim omnino inculta accessusque ejus plane difficilis.

447. »Silvae omnia fere occupabant, quae postea in plerisque locis eradicatae, in prata satis amoena conversae fuerunt. Hujus eremi figura est veluti oblongi amphitheatri, excelsis rupibus undique cincti; cujus arena a parte meridionali longe depressior est, et in modum monticulorum sensim se invicem superantium assurgit, donec in loco, ubi est situm sacellum divi Brunonis, alti montis adinstar erecta sit, qui statim praeruptis fere rupibus clauditur. In ejus declivi constructa nunc est domus Carthusiae, ab illo sacello distans eo spatio, [Col. 0271C] ad quod pedibus conficiendum opus est sesquiquadrante horae. In declivi ergo et submissiori parte arenae nostri ab ipsa natura formati amphitheatri, quae pars aspicit meridiem, praeterfluit torrens, fontibus e variis deserti locis circunquaque scaturientibus et illic confluentibus primo compositus; deinde ab aquis pluviarum et nivium liquescentium ex rupibus altissimis defluentibus tumefactus, amnes mediocres communiter aemulatur. Sed quando abundantia pluviarum est, magnis tunc adaequatur fluviis. Optimos etiam fert pisces, qui truttae saxatiles dicuntur. In superiori vero parte, quae septentrionalis est, cingitur illa rupe, quae le Col vocatur, in cujus vertice situm est amplum et amoenum pratum, quod rupi illi impositum est diadematis ad instar. A [Col. 0271D] dextris habet rupem, quae vocatur Bovinant, et a sinistris aliam, in cujus apice (nam rupes istae quasi per gradus se invicem superantes in sublime origuntur) altissima illa rupes, quae Alienard dicitur, rita est.

448. »A parte Orientali assurgunt et se invicem quasi manu tenent altissimae rupes, inter quas primas obtinet illa, quae dicitur le Grand-Son, quod latine sonat magnam summitatem, quia omnium rupium censetur altissima; et sic in modum murorum se protendunt rupes illae, donec ad locum, ubi nunc est pons Carthusiae, per praeruptum praecipitium deficientes, ingressum ad eremum aperiant triginta aut quadraginta pedes tantummodo latum. [Col. 0272A] Nam statim alia praerupta rupes ex alia parte torrentis assurgit, ita ut duae istae rupes se erigere videantur, ut in altiori parte viciniores effectae, quasi in mutuos ruant amplexus, quod certe mirum naturae artificium est. Inter utramque rupem praeterfluit torrens, ibique stat pons ille, per quem datur accessus ex parte urbis Gratianopolitanae ad eremum et domum Carthusiae. Ibidem etiam domunculam sanctus antistes Hugo construi curavit, ut custos in ea habitaret, qui aditum ingredi volentibus concederet vel negaret. Media circiter via inter pontem illum et domum Carthusiae sita est domus Correriae, quae in consuetudinibus R. Patris Guigonis Domus inferior dicitur, ubi procurator et conversi ad rem familiarem agendam morabantur; [Col. 0272B] et inter pontem illum et sacellum S. Brunonis, in quo loco primo constructa fuit domus Carthusiae, iter unius horae intercedit; unde conjici potest, quanta sit longitudo arenae amphitheatri nostri a parte meridionali ad septentrionalem. Ultra torrentem videtur amoenissimum pratum, vocatum Valombrey quod cingitur rupibus sensim se invicem superantibus et tandem in sublime caput quasi certatim attollentibus; quas omnes superat illa, quae vocatur Charmanson, in cujus capite latissimum pratum cernitur, quod vix ab intuentibus rupem istam e domo Carthusiae credi posset, cum ad modum dentium alicujus scopuli summitas ejus terminari videatur.

449. »Sed maxima pars illorum, quae ultra torrentem [Col. 0272C] sita sunt, primis Patribus non fuerat donata et termini illorum torrente claudebantur; quae tamen pars postea a piis saecularibus fuit domo Carthusiae dono data, ut suis locis in secundo volumine latius explicabitur. Ex illa parte meridionali ad occidentalem pergentibus statim occurrunt rupes altissimae a se invicem separatae, inter quas fluit torrens versus urbiculam Sancti Laurentii de ponte. In cujus torrentis ripa magno labore sive evulsis sive sectis aut pulvere tormentario excussis saxis aperta est via, qua ex parte Sancti Laurentii ad Carthusiam pervenitur. Exinde oculis se objicit rupes illa, in cujus cacumine sita est grangia, Chartrousette vocata; ubi rem agrariam et pecorum nutrimenta primos Patres locasse credimus; ibi enim [Col. 0272D] sunt prata et pascua amplissima, et agri quidam, qui sulcantur. Pergunt sic murorum ad instar rupium invicem se tangentium situs, donec perveniant ad eam, cui supereminere diximus altissimam rupem de Alienard et amphitheatri nostri circulum claudant. Illud autem quasi medium secat interfluens amniculus, qui a fonte Sancti Branonis ortum accipiens et aquas vicinarum rupium etiam recipiens, a parte septentrionali usque ad meridionalem deducit, donec in torrentem mergatur. Porro in nostro amphitheatro a natura, ut diximus, oblonge formato; tres distincti gradus elevationis intuentibus apparent, in quorum inferiori sunt prata virentia, in secundo silvae annosis arboribus refertae; quae [Col. 0273A] silvae in modum amplissimae fasciae locum cingunt. Tertio denique visuntur rupes, quae per inaequales summitates stridoris dentium ab invicem paululum distinctorum speciem gerunt.« Haec est eremus, in quam Sanctus, cum plane adhuc esset inculta, sese una cum sex sociis suis, Landuino, duobus Stephanis, Burgensi ac Diensi, Hugone, Andrea et Guarino, sese recepit, comitante eos Hugone Gratianopolitano episcopo, necessariaque tum victui, ut apparet, tum habitaculis, in quibus commorari possent, aedificandis suppeditante.

50. Ac statim quidem illos, atque eremum ingressi essent, operi manum admovisse, indubitatum apparet. Verum hac de re infra tractabo; nunc in tempus, quo Sanctus ejusque socii ad Hugonem, [Col. 0273B] Gratianopolitanum episcopum, accesserint, Carthusiae eremum, sancto hoc antistite comitante, ingressi primum sint, monasterioque ibidem exstruendo manum admovere inceperint, unice inquirendum. Alii id anno 1084 factum statuunt, alii contra pro anno 1085 aut etiam pro anno 1086 decertant. Ac Baronius quidem Sancti nostri sociorumque ejus ad Hugonem, Gratianopolitanum episcopum, accessum, eorumdemque, duce Hugone, haud dudum post secutum in Carthusiam ingressum cum anno 1086 in annalibus ecclesiasticis ad hunc ipsum annum componit, ita ibidem scribens: »Cum superius dictum sit ex sancti Hugonis (Gratianopolitani episcopi nimirum) Vitae actis, ipsum anno millesimo octogesimo creatum fuisse episcopum Gratianopolitanum, [Col. 0273C] post duos vero annos adiisse Cluniacenses, ibique moratum annum unum, inde ad episcopatum reversum in eo transegisse tres annos, planum invenies, sexto anno a suo ordinatione cum sociis, hoc nempe anno, petiisse Carthusiam.« Hanc igitur, quam assignat, S. Hugonis sanctique Brunonis ac sociorum ejus in eremum secessus epocham eruditissimus annalium ecclesiasticorum parens e S. Hugonis, episcopi Gratianopolitani, actis seu potius ex Guigone, quinto Carthusiae priore, qui horum auctor est, collegit; quare cum hic scriptor tam S. Hugoni, quam S. Brunoni aequalis fuerit, rerumque tam ad hunc quam ad illum spectantium apprime gnarus, nec aliquo ex capite fidei queat esse suspectae aut infirmae, fieri sane vix poterit, quin Baronio assentiendum [Col. 0273D] sit, si modo hic Guigonem rite interpretatus sit, quod propterea nunc examinandum.

451. Columbius, in sua de Carthusianorum initiis dissertatione num. 102 et seq., sententias duas diversas, Carthusianorum antiquorum unam, Baronii alteram, de anno. quo S. Bruno ad S. Hugonem, Gratianopolitanum episcopum, accesserit seque in Carthusiae eremum receperit, circumferri praefatus, posteriorem quidem; quae ex S. Hugonis, Gratianopolitani episcopi, actis, per Guigonem scriptis, pro anno 1086 stat, falsam; priorem vero, quae pro anno 1084 militat, veram asseverat, ac deinde subjungit: »Ut haec aperta sint, age, componamus utramque (sententiam scilicet de anno secessus [Col. 0274A] S. Brunonis in Carthusiam) cum verbis Guigonis. Ita loquitur Hugo (Gratianopolitanus episcopus) duobus post consecrationem« (haec Romae anno, uti infra docebo, 1080 facta fuerat) »expletis annis, contemptis omnibus, Casae-Dei ordinis Cluniacensis factus est monachus, ibi novitius annum vixit. Post hoc« seu post hunc novitiatus annum atque adeo tertium a consecratione Romana: »Cogente Gregorio septimo, e monasterio, quo fervens intraverat, ferventior est reversus; pro claustro circumspectionem habens pervigilem . . . . . pro abbate justitiam . . . . pro congregatione aut religiosos, quibus carere numquam voluit, socios, aut universalem Ecclesiam . . . . in his agebat,« seu ita claustrum, abbatem, congregationem habere sibi videbatur, [Col. 0274B] »et ecce, tribus necdum in episcopatu post monasterii reditum, completis annis, adest magister Bruno.« Hactenus Guigo. Baronius sic interpretatur ejus verba, ut Hugo primum annos duos solidos post consecrationem Romanam exegerit, et in Casae-Dei monasterio tertium; deinde e Casa-Dei Gratianopolim reversus, alios fere tres in episcopatu posuerit ante adventum Brunonis. Vult igitur Brunonem ad eum venisse, cum non longe erat a fine anni sexti episcopatus. Neque immerito ita sentit Guigonisque voces interpretatur. Omnino enim, si tres »in episcopatu anni, qui necdum completi« feruntur, censeantur fluxisse post reditum e monasterio Casae-Dei, quem tres anni »post consecrationem« Romanam praecesserant, ut prima specie [Col. 0274C] videtur postulare Guigonis oratio, sex Hugo circiter, non pauciores a consecratione usque ad Brunonis adventum duxisse annos existimandus est.«

452. Haec laudatus scriptor, a Baronio et recitata a se Guigonis verba, spectato, quem prima fronte offerunt, sensu, recte exponi, et ex iis, S. Brunonis in Carthusiae eremum secessum cum anno 1086 non immerito componi, affirmans. Verum cum nihilominus Carthusianorum antiquorum, qui anno 1084 hunc eventum innexuere, opinioni adhaerendum censeat, verba illa alio modo, quam quo prima specie accipienda videantur, reque ipsa a Baronio fuerint accepta, interpretanda contendit. »Verum, subdit mox verbis proxime huc transcriptis, »nihil cogit ita,« ut scilicet Baronium fecisse praemisit, [Col. 0274D] Guigonem interpretari, et quod dicitur post monasterii reditum,« sic possumus exponere, ut sit idem atque »secundum monasterii reditum,« seu statim, neque multo post monasterii reditum, et loco non suo positum fuerit ante voces »completis annis.« Igitur erit haec sententia: »Ecce tribus necdum in episcopatu completis annis, adest modico post monasterii reditum tempore magister Bruno.« Sed, vide, qui necdum completi feruntur, annos esse in episcopatu post consecrationem et Roma reditum positos, inque cura episcopali collocatos. Nam si ab Hugonis consecratione Romana censeas annos, jam tres expleti erant, et quartus fluebat, cum Bruno ad ipsum venit, scilicet, ut dixerat [Col. 0275A] Guigo, »Duobus post consecrationem expletis annis,« Hugo fuit in monasterio Casae-Dei novitius per annum unum.« Talis est, quam recitatis a se Guigonis verbis Columbius affingit, interpretatio; verum violenta omnino est atque coacta.

453. Praeterquam enim quod haec verba »Post monasterii reditum« a Guigone, qui tamen ataxiae in scribendo temere insimulandus non est, loco non suo posita esse, adstruat, a Columbio, ut, quae supra recitavit, Guigonis verba, stante etiam, quae S. Brunonis in Carthusiam secessum anno 1084 affigit, opinione, vera esse intelligantur, studiose nimium videtur quaesita, estque, ut reliquos, quibus laborat, defectus omittam, a quacumque usitata annos, quos episcopi in episcopatu exegerint, computandi [Col. 0275B] ratione prorsus aliena. Id sic ostendo: Sanctum nostrum ad Hugonem Gratianopolitanum episcopum, cum hic tres necdum annos in episcopatu implevisset, venisse, Guigo, ut Columbius vult, verbis supra recitatis tradit; quae ita idem Columbius interpretari debet, ut per »annos illos tres in episcopatu« necdum impletos intelligantur anni, a sancto illo antistite, cum anno 1080 ineunte Romae episcopus consecratus fuisset, Gratianopoli ab eodem anno 1080 ultra mensem Junium jam provecto usque ad anni 1084 Junium, quo ad eum S. Bruno ex dicendis venit, in episcopali cura exacti; cum autem a priori e duobus hisce chronicis terminis usque ad posteriorem anni necdum impleti, non tantum tres, sed quatuor excurrerint, ex hisce annum [Col. 0275C] unum, quem Hugo interea in Casae-Dei monasterio, in Arvernia sito, novitius absque cura episcopali exegit, subducat, necesse est, ut ita »tres illos annos in episcopatu,« seu, ut exponit, »episcopali cura necdum impletos,« post quos ad sanctum illum praesulem Bruno venerit, obtineat.

454. Verum, etsi quidem anni, quos episcopi in episcopatu exegerint, non solum a tempore, quo vel electi vel consecrati fuerunt, sed etiam ab eo, quo jam consecrati episcopatus possessionem adierunt, computari subinde soleant, nuspiam tamen id ita factum invenio, ut anni, quibus episcopi, a grege suo absentes, curam ejusdem haud gessere, ex annis, in episcopatu exactis, quo accuratus horum [Col. 0275D] numerus habeatur, subducantur; quod cum ex dictis in interpretatione, Guigonis verbis a Columbio afficta, fieri debeat, apta sane haec haud apparet. Nec ad eam, quantum opinor, quo opinionem, Sancti nostri in Carthusiam recessum anno 1084 illigantem tueretur, recursurus fuisset ipsemet Columbius, si omnia et singula verba, quibus tempus, a S. Hugone post episcopalem ordinationem, antequam Casae-Dei monasterium peteret, exactum, a Guigone tum apud Surium, tum apud nos tom. I Aprilis pag. 40 definitur, prae oculis habuisset. Etenim is S. Hugonis biographus ibidem non dicit, »Hugo duobus, sed Hugo NECDUM duobus post consecrationem expletis annis . . . . Casae-Dei ordinis Cluniacensis factus est monachus,« ut vel Columbius [Col. 0276A] Guigonis textu, quem supra transcribit, voculam »necdum« per errorem omiserit, vel textum, e quo haec ab altero fuisset erasa, sibi praelucentem habuerit, hincque sit factum, ut quo Sanctum anno 1084 in Carthusiae eremum secessisse tueretur, sinistre interpretari coactus fuerit Guigonis verba, quae alias aptissime ad Guigonis mentem ita possunt exponi, ut et Guigo vera scripsisse intelligatur, et opinioni, quae S. Brunonis in Carthusiae eremum secessum anno 1084 innectit, minime officiatur, uti ostendam, dum Pagium in criticis tantisper convenero.

455. Hic scriptor, qui contra Baronium Brunonis in eremum secessum seu ordinis Carthusiensis fundationem anno 1084 pariter illigat, ad annum 1086 num. [Col. 0276B] 7 sic scribit: »Baronius ideo sanctissimi ordinis (Carthusiensis nimirum) fundationem in hunc annum distulit, quia Guigo, scriptor Actorum Vitae S. Hugonis, cui necessitudine conjunctissimus fuit, ita loquitur: Hugo duobus post consecrationem expletis annis, contemptis omnibus, Casae-Dei ordinis Cluniacensis factus est monachus. Ibi novitius annum vixit. Post hoc« (seu post hunc novitiatus annum, atque adeo tertium a sua ordinatione) »cogente Gregorio septimo, e monasterio, quo fervens intraverat, ferventior est reversus . . . Et ecce tribus necdum in episcopatu post monasterii reditum completis annis, adest magister Bruno.« Quae verba Baronius sic interpretatur, ut Hugo primum annos duos solidos post consecrationem Romae, ubi ea facta, [Col. 0276C] exegerit, et in Casae-Dei monasterio tertium; deinde a Casa-Dei Gratianopolim reversus, alios fere tres in episcopatu posuerit ante adventum Brunonis, et sexto anno a sua ordinatione, currenti nempe, cum sociis Carthusiam petierit. Ita quidem prima fronte locus ille explicandus videtur, sed charta fundationis Carthusiae, quam Baronius non viderat, huic interpretationi adversatur, demonstratque ita intelligendum, ut »Bruno post monasterii reditum,« id est, statim vel paulo post ad Hugonem venerit, qui eo tempore necdum tres in episcopatu compleverat annos. Nec refert, quod Guigo dicat, Hugonem »duobus post consecrationem expletis annis« monachum induisse. Nam [Col. 0276D] in Dissertatione Hypatica, quemadmodum et in hac Critica variis passim testimoniis ostendi, scriptores his loquendi formulis »tribus annis elapsis« vel »triennio transacto« similibusve saepe intelligere annos tres utrinque incompletos, et biennium sumere pro unico anno, si res nempe in fine unius incepta et initio sequentis absoluta fuerit.«

456. Ita hactenus Pagius, qui, quamquam pleraque sua e Columbio, uti hujus illiusque verba conferenti patescet, mutuatus hic sit, ab eo tamen nominando abstinendum duxit. Feceritne id pro more suo, quo auctores fere dumtaxat, dum eos refutat, nominare solet, an quod aliquantulum etiam a Columbio dissentiat, compertum haud habeo. Verum ut ut sit, re equidem vera a Columbio [Col. 0277A] nonnihil discrepat. Etsi enim Gaigonem tempus, quo sanctus noster ad S. Hugonem Gratianopolitanum episcopum accesserit atque in Carthusiam sese receperit, iisdem plane verbis, quibus supra Columbius, definientem inducat, non tamen, quo id non serius quam anno a consecratione episcopali Hugonis quarto factum probet, sequentia haec Guigonis verba, »Et ecce, tribus necdum in episcopatu post monasterii reditum completis annis, adest magister Bruno,« de annis tribus, ab Hugone in episcopali cura, cum ad eum S. Bruno accessit, nondum exactis cum Columbio interpretatur; Verum haec alia Guigonis verba: »Hugo duobus post consecrationem (episcopalem scilicet, Romae anno 1080 acceptam) expletis annis, contemptis omnibus, [Col. 0277B] Casae-Dei ordinis Cluniacensis factus est monachus,« ita exponi posse putat, ut significent, Hugonem, parte anni 1080, quo consecratus fuit episcopus, alteraque anni sequentis post consecrationem illam elapsa, seu anno dumtaxat post hanc uno factum esse in Casae-Dei monasterio monachum. Haec ei sedet opinio, quod, quemadmodum ait, non raro fiat ut scriptores per »biennium expletum,« aut etiam per duos annos transactos similesve locutiones annum dumtaxat significent, qui initium et finem cum duobus diversis Christi annis habet conjunctum.

457. Verum, etsi id Pagio tantisper dederimus, locum tamen habere non potest, quando auctores ipsimet suo scribendi modo indicant, accipiantne pro completis, an [Col. 0277C] pro incompletis annos aliaque temporis spatia seu intervalla, de quibus sermonem instituunt. Id autem in textu, voces hasce »duobus expletis annis« complectente, Guigo facere, si eum Columbius et Pagius recte recenserent, esset existimandus, ac proin dictas voces pro duobus Christi annis incompletis seu pro anno uno integro, qui initium et finem cum duobus diversis Christi annis habeat conjunctum, non accipere. Etenim in eodem illo apud Columbium et Pagium textu agens de annis tribus quos S. Hugo, antequam ad eum Sanctus noster accederet, »in episcopatu post monasterii reditum« exegerit, fuisse illos incompletos, adjecta vocula necdum significat: »Ecce, inquit, tribus NECDUM in episcopatu post monasterii reditum completis annis, adest magister [Col. 0277D] Bruno.« Quam ob rem si in eodem textu per hasce voces »duobus expletis annis,« post quos, a consecratione Romana elapsos, Hugonem Casae-Dei monachum factum scribit, annos duntaxat incompletos seu annum unum aut paulo amplius temporis spatium, initium et finem cum duobus diversis Christi annis habens conjunctum, significare voluisset, id pariter haud dubie vocula necdum aut simili adjecta indicasset; quod cum in textu illo apud Columbium et Pagium non faciat, perperam binos dictos annos de annis incompletis seu de anno, qui initium et finem cum duobus diversis Christi annis, id est, cum anno 1080 et sequenti habuerit conjunctum, Pagius interpretatur. Quod si interim res secus haberet, ac proin, admisso etiam pro genuino, [Col. 0278A] prout a Columbio et Pagio recensetur, Guigonis textu, Hugonem anno 1081 Casae-Dei monasterium petiisse, posset admitti, textus ille, etiam sic acceptus, cum opinione, quae Sancti nostri in Carthusiae eremum secessum anno Christi 1084 innectit, apprime congrueret. Res ex jam nunc de textu genuino, quo, quandonam S. Bruno ad S. Hugonem, Gratianopolitanum episcopum accesserit, Guigo exponit, dicendis patescet.

458. Textus ille apud nos, tom. J, Aprilis pag. 40 ita habet: »Hugo . . . necdum duobus post consecrationem expletis annis, contemptis omnibus, Casae-Dei ordinis Cluniacensis factus est monachus, ubi . . . novitius . . . annum fecit . . . Post hoc, cogente . . . Gregorio septimo, ad episcopatum e monasterio, quo fervens [Col. 0278B] intraverat, ferventior est reversus . . . et ecce, tribus necdum in episcopatu post monasterii reditum completis annis, adest magister Bruno.« Cum tam anni duo, quos S. Hugo, antequam in Casae-Dei monasterio monachum indueret, ab accepta consecratione episcopali exegit, quam anni tres, quos idem sanctus antistes, e Casae-Dei monasterio jam reversus, in episcopatu ante S. Brunonis adventum vixit, pro annis incompletis, seu priores quidem non pro integro biennio, posteriores vero non pro integro triennio accipiantur, totus Guigonis textu cum opinione, quae Sancti nostri ad Hugonem accessum anno 1084 illigat, nullo potest negotio conciliari; imo vero etiam potest exponi, qui S. Hugo, cum e Casae Dei monasterio rediisset, tres in episcopatu [Col. 0278C] annos necdum completos, seu duos amplius annos ante S. Brunonis ad Hugonem adventum exegerit, hicque nihilominus anno 1084 contigerit. Ut rem ordinate dilucideque exponam, dispiciendum primum est, quandonam S. Hugo Romae fuerit consecratus episcopus. Guigo apud nos tom. I Aprilis in S. Hugonis Gratianopolitani episcopi Vita, pag. 37, num. 5, sic scribit: »Aliquanto dehinc exacto temporis spatio, idem legatus apud Avenionem non ignobilem Provinciae civitatem grande celebravit concilium, in quo multa ad Dei honorem et Ecclesiae utilitatem praeconio digna patravit.

459. »Ad hoc concilium episcopo carentes et episcopum quaerentes Gratianopolitani venere canonici, [Col. 0278D] compertoque, praefatum juvenem conventui praeesse praesenti, petierunt suppliciter, suffragante concilio, ab ejus venerabili patrono, cui gratae officium societatis exhibebat, ut hunc sibi sine dilatione daret episcopum. Quibus ille protinus gratulabundus assensit, tum dilecti comitis gaudens honoribus, tum ecclesiae favens profectibus, cujus etiam sacris officiis futurum non dubitabat opportunum.« Ita ille, nonnullis deinde interpositis, etiam docens, S. Hugonem Gratianopolitanum episcopum absoluto Avenionensi concilio, cum Hugone Diensi, sedis apostolicae legato, Romam, ut ibidem a summo pontifice consecraretur episcopus, esse profectum. Idem etiam memoriae prodit apud Labbeum tom. I Bibliothecae novae librorum mss. Hugo Flaviniacensis, [Col. 0279A] de Hugone Diensi, sedis apostolicae legato, sic scribens: »Celebravit et septimum apud Avenionem concilium, in quo depositus est Achardus Arelatensis invasor, et electus est Gibilinus in Arelatensem archiepiscopum . . . Hugo in Gratianopolitanum episcopum . . . quos post expletionem concilii secum Romam duxit, et consecrati sunt a papa, qui concilium Romae indixerat.« Hugo ergo Gratianopolitanus in Avenionensi concilio ecclesiae Gratianopolitanae in episcopum postulatus datusque fuit, ac deinde, absoluto concilio Romam, ut ibidem, quod et factum, a summo pontifice episcopus ordinaretur, cum Hugone, sedis apostolicae legato, est profectus.

460. Verum quo fuit tempore concilium illud [Col. 0279B] celebratum? Cum a tempore, quo factum id sit, definitio temporis, hic ex dictis indagandi, quo Hugo consecratus fuerit Romae episcopus, utcumque dependeat, conciliique illius celebrationem alii quidem anno 1078, alii vero, idque communius, anno 1080 affigant; lubet hac occasione, ut tandem, quo haec anno contigerit, pro certo sciatur, operosius nonnihil in hunc inquirere. Ac primo quidem concilium illud anno 1078 celebratum non fuisse, liquet ex epistola, anno 1079, Kalendis Martiis conscripta, qua Gregorius VII papa clerum et populum Arelatensem (adi Labbeum tom. X Conciliorum col. 213) admonuit ut archiepiscopum sibi eligerent, qui in Avenionensi, in cujus hic epocham inquirimus, concilio designatus fuit, uti e proxime recitatis [Col. 0279C] Hugonis Flaviniacensis verbis intelligitur. Quod jam ad annum, cui alii concilium illud illigant, 1080 pertinet, tractatus a Carthusianis hujatibus mecum communicati auctor hujus lucubrationis suae num. 17 de dicto concilio Hugoneque in hoc electo Gratianopolitano episcopo ita scribit: »Praefatum Avenionense concilium et Hugonis electio in annum 1080 a Baronio et aliis rejiciuntur; sed ad praecedentem esse revocanda, facile est probatu. Scribit enim (in Vita scilicet S. Hugonis Gratianopolitani) noster Guigo, cujus etiam auctoritate usus est Baronius, S. Hugonem e vita decessisse prima Aprilis anno 1132, aetatis suae ad minus octogesimo mense quarto, id est, septuagesimo nono et quatuor mensibus.

[Col. 0279D] 461. »Unde recte colligimus, eum natum fuisse anno 1052 circa novembrem, ac proinde eodem tantum mense anni 1079 vigesimum septimum aetatis annum explevisse; cum vero ab eodem auctore dicatur fuisse annorum fere viginti septem, quando a Gratianopolitano clero in pastorem postulatus est in Avenionensi concilio: hinc videtur necessario conficiendum, istud concilium eodem anno ante Novembrem coactum fuisse; quod etiam ex Gregorii VII epistola, Laterani quarto Kal. Julias, indictione secunda data conjicere licet, qua summus pontifex quemdam Bosonem admonet, quod si aliquid justitiae in ecclesia (de qua scilicet agebatur) se habere confidit, ante legatum, Diensem episcopum, [Col. 0280A] in concilio, quod proxime celebraturus est, se praesentare debeat. Nec certe Gregorius loquitur de concilio Lugdunensi, quod tantum mense Januario anni sequentis habendum esse testatur in alia ad Manassem, archiepiscopum Remensem, epistola. Praeterea, juxta eumdem Guigonem, Hugo Romam cum Hugone legato postea profectus est, ut a sedis apostolicae summo consecraretur antistite. Idem refert Hugo Flaviniacensis de eodem legato agens. »Celebravit, inquit, et septimum apud Avenionem concilium, in quo depositus est Achardus Arelatensis invasor, et electus est Gibilinus in Arelatensem archiepiscopum . . . Hugo in Gratianopolitanum episcopum . . . quos post expletionem concilii secum Romam duxit, et consecrati sunt [Col. 0280B] a papa,« qui concilium Romae indixerat anno 1080 in quadragesima, cujus prima Dominica Kalendis Martiis occurrit; cui quidem concilio Hugonem legatum et consequenter Hugonem nostrum adfuisse, ex Gregorii Epistolis discimus.

462. »Ex his iterum patet, Hugonis ad episcopatum electionem, quam Baronius a consecratione non discernit, sicut et synodi Avenionensis celebrationem referendas esse ad praefatum annum 1079; consecrationem vero ad sequentem; quod etiam absolute conficiendum est ex verbis Guigonis, addendis, eum obisse »Anno consecrationis ad minus »quinquagesimo secundo,« quem ex juxta supputatione, ab anno 1080 deducta, invenimus jam expletum fuisse mense Martio 1132, quo, ut diximus, [Col. 0280C] prima Aprilis defunctus est.« Ita ille, e Vita praecipue S. Hugonis, Gratianopolitani episcopi, per Guigonem, scriptorem aequalem fideque dignissimum, litteris mandata, contendens, et concilium Avenionense anno 1079 celebratum fuisse, et S. Hugonem, qui in hoc fuit Gratianopolitanis postulatus datusque in episcopum, anno 1080 Romae consecratum fuisse. Et sane concilium illud anno, quem assignat, celebratum fuisse, spectatis, e quibus id probatum dare nititur, praefatae S. Hugonis Vitae verbis, indubitatum apparet. Etenim, ut Guigo ait, S. Hugo »obiit anno . . . ab Incarnatione Domini millesimo centesimo trigesimo secundo, aetatis . . . suae ad minus octogesimo, mense quarto . . . Kalendis Aprilis;« quod perinde est, ac si diceret, [Col. 0280D] Hugo obiit anno 1132, vel cum jam octogesimum aetatis suae annum ageret, vel etiam cum octogenario esset major; verum si octogenario major obiit, consequens est, ut ante annum 1052 natus sit, ac proin, ut concilium Avenionense, cui, teste Guigone, annis ferme viginti septem natus interfuit, ante annum 1079 celebratum fuerit; quod cum ex dictis admitti non possit, anno aetatis suae octogesimo, mense quarto obiisse est dicendus, ac proin concilium Avenionense, cui ex dictis viginti septem ferme annis natus interfuit, anno 1079 fuisse celebratum

463. Verum Hugo Flaviniacensis, auctor pariter aequalis, calculo huic per verba, proxime recitatis [Col. 0281A] auctoris, qui Tractatum de S. Brunone a Carthusianis hujatibus mecum communicatum contexuit, verbis inclusa, adversari videtur. Haec enim ille Chronici Virdunensis scriptor sex diversorum, quae Hugo Diensis, sedis apostolicae legatus, in Galliis celebrarat, conciliorum recensioni proxime subjungit, sicque Avenionense sex hisce, quorum tamen unum, Lugdunense nempe, ante annum 1080 ex communi eruditorum omnium opinione celebratum non fuit, exstitisse posterius, ac proin etiam ante eumdem annum 1080 celebratum non fuisse, indicare videtur. Ita contra calculum, quo concilii Avenionensis celebratio cum anno 1079 componitur, potest argui. Verum cum Hugo Flaviniacensis (Adi Historiae litterariae Franciae scriptores tom. X, pag. 79 et [Col. 0281B] seqq.) in factis tam undecimi, quo floruit, quam anteriorum saeculorum recensendis ordinem non semper, quo quaeque gesta sunt, observet, fieri potest ut hunc nec in Avenionensi, sexque aliis conciliis quae Avenionense fuerint praegressa, recensendis observarit. Nec est, quod reponas, a scriptore illo, postquam de sex aliis conciliis sermonem fecit, Avenionense septimum diserte vocari; fieri enim potest, ut ita, non ordinem, quo tunc hoc, tum sex alia celebrata fuissent, sed illum unice, quem ipsemet in iis commemorandis servat, spectarit. Ad haec Hugo Flaviniacensis (Adi iterum Historiae litterariae Franciae scriptores tom. proxime cit.) in narrandis etiam iis, quae aetate sua gesta sunt, subinde et a vera chronologia et a veritate historica aberrat, hocque [Col. 0281C] naevo laborare Guigo non deprehenditur, ut proinde, etsi etiam ab Hugone Avenionense, in cujus hic epocham inquirimus, concilium anno 1080 disertis verbis affigeretur, credendum tamen potius adhuc foret, celebratum id fuisse, non tunc primum, sed anno proxime praegresso, id est, anno 1079, uti e suppeditatis a Guigone characteribus chronicis a Tractatus, quem Carthusiani hujates mecum communicave re, auctore anonymo verbis supra recitatis eruitur.

464. Neque hic cum Mabillonio Praefatione in Seculi VI Benedictini parte II, num. 86 pro Hugone Flaviniacensi, seu potius pro tempore, quo ex hoc scriptore, concilium Avenionense celebratum, a nonnullis colligitur, in medium adducas epistolam, a Gregorio VII, summo Pontifice ad clerum et [Col. 0281D] populum Arelatensem, qua hic, ut archiepiscopum sibi eligeret, fuit admonitus, Kalendis Martiis anno 1079 conscriptam atque a Labbeo tom. X Conciliorum col. 213 insertam. Licet enim hac clerum et populum Arelatensem, ut archiepiscopum sibi eligant; summus pontifex admoneat, fueritque huic pontificio monito in concilio Avenionensi obtemperatum, inde tamen minime consequitur, ut id non prius quam anno 1080 fuerit celebratum. Quid ni enim post Kalendas Martias ejusdem anni 1079, quo proxime dictam epistolam Gregorius scripsit, celebrari potuerit? Sane, quo minus id tunc factum credatur, nimis angustum haud est tempus elapsum a Kalendis Martiis anni 1079 usque ad anni [Col. 0282A] proxime sequentis initium, Mabilloniusque anno 1080, cui illud concilium loco proxime cit. primum illigarat, annum 1079 substituendum, in Annalibus lib. 66, num. 34 non obscure innuit. Porro pro anno 1079, cui Tractatus de S. Brunone, a Carthusianis hujatibus mecum communicati, auctor praememoratum Avenionense concilium innectit, utcumque etiam militat epistola, quam hic verbis supra recitatis laudat, ab eodem summo pontifice ad Bosonem quemdam quarto Kalendas Julias anno 1079 conscripta. In hac enim pontifex concilii ab Hugone Diensi, legato suo, proxime celebrandi meminit; ita autem, quod proinde ipso anno 1079 celebratum fuerit, concilium Avenionense idcirco designare videtur, quod duo proxime post Kalendas Julias [Col. 0282B] anni 1079 celebrata concilia sint Avenionense et Lugdunense hocque postremum ante annum 1080 certe locum non habuerit.

465. Consideratis itaque omnibus, dubitandum non apparet quin Avenionense concilium, in quo S. Hugo Gratianopalitanis postulatus datusque fuit episcopus, anno 1079 fuerit celebratum, idque ante hujus mensem Novembrem, uti etiam ex Guigone supra docet laudatus Tractatus de S. Brunone, a Carthusianis hujatibus mecum communicati, auctor, licet interim, quam concilio isti praestituit, epocham minime confirment, quae ibidem etiam addit de S. Hugonis cum Hugone, sedis apostolicae legato, itinere, post Avenionense concilium Romam versus suscepto, ejusdemque ibidem tum ordinatione episcopali, [Col. 0282C] tum praesentia in concilio, anno 1080 in Quadragesima celebrato. Etenim Hugo legatus, non anno 1079, sed sequenti tantum Romam, ut concilio ibidem celebrando praesens adesset, profectus est. Liquet id ex concilio Lugdunensi, quod, antequam id faceret, celebravit, quodque postquam anno 1080 (adi quae num. 147 dicta sunt) post tertiam Jannuarii diem celebrarat, celebrare aliud Avenione, antequam Romam se conferret, potuisset. Quod modo ad S. Hugonis ordinationem episcopalem, praesentiamque in concilio, Romae celebrato, pertinet, fuit hoc, ipsomet laudato Tractatus de S. Brunone, a Carthusianis hujatibus mecum communicati, auctore (adi num. 461) docente, in Quadragesima, cujus Dominica prima in Kalendas Martii [Col. 0282D] incidit, anno 1080 celebratum, ut hoc ipso anno 1080 jam inchoato Hugo legatus et concilium Avenione celebrare, et hoc facto, Romam, ut concilio, ibidem in Quadragesima celebrando, interesset, pervenire potuerit, ac proin ut, quamvis ex dictis concilium Avenionense anno 1079 celebratum fuerit, id tamen tunc factum, ex asserta S. Hugonis, episcopi Gratianopolitani jam electi, in concilio Romano praesentia argui non possit.

466. Nec id tunc factum, argui etiam potest ex ordinatione episcopali, quam S. Hugo anno 1080 Romae a summo pontifice accepit. Etenim nihil omnino cogit hoc illam anno tam parum provecto statuere, ut Romae ad eamdem suscipiendam esse [Col. 0283A] nequierit, nisi jam inde ab anno 1079 Avenione, eo se collaturus, iter fuisset aggressus. Et vero S. Hugonem ante annum 1080 Romam versus non perrexisse, indubitatum est, quod itineri illi sese dederit cum Hugone sedis apostolicae legato, hicque illud non ante annum 1080, imo vero non ante hujus mensem Februarium susceperit; quod sic ostendo: Gregorius VII, summus pontifex, Manassen, Remensem simoniacum archiepiscopum, epistola »Tertio nonas Januarii, Indictione secunda,« id est ex dictis num. 147, anno 1080 (adi Labbeum tom X conciliorum col. 223) signata, admonuit, ut concilio, Lugduni ab Hugone sedis apostolicae legato celebrando, praesentem se sisteret; dubitandum autem non apparet, quin inter epistolae hujus scriptionem [Col. 0283B] conciliique Lugdunensis celebrationem tantum temporis spatium intercesserit, ut eo et dicta epistola ad Manassem perferri et hic, illa accepta, Lugdunum ad concilium pervenire potuerit. Jam vero, cum ad hoc non minus quam quatuor aut quinque hebdomadarum spatium necessarium fuisse videatur, consequens est, ut Lugdunense concilium ante anni 1080 Februarium celebratum non fuerit, ac proin ut et S. Hugo et Hugo legatus, utpote ex dictis Romam demum, concilio Lugdunensi jam celebrato, profecti iter illud ante idem tempus non susceperint.

467. Quod cum ita sit, S. Hugo sane ordinationem episcopalem Romae anno 1080 tam parum provecto non acceperit, ut ibidem tunc esse nequierit, nisi jam inde ab anno 1079 Avenione versus civitatem [Col. 0283C] illam itineri sese dedisset. Atque haec de tempore, quo concilium Avenionense celebratum fuerit, argumentisque, quibus id seu probetur seu non probetur, anno 1079 celebratum fuisse, dicta sufficiant. Verum quandonam post id jam celebratum S. Hugo Romae ordinatus fuit episcopus? Cum ex dictis Romam cum Hugone legato profectus non sit, nisi jam Lugdunensi celebrato concilio, hocque itidem ex jam dictis ante anni 1080 Februarium celebratum non fuerit, Romam verosimillime ante mensem Martium anni 1080 non pervenerit, ac proin nec ante hoc tempus ibidem a summo pontifice fuerit consecratus episcopus. Verum nonne aliquanto etiam temporis spatio serius id evenit? Cum S. Hugo, [Col. 0283D] uti apud nos tom. I Aprilis pag. 46 in ejus Vita num. 33 Guigo testatur, »anno . . . ab Incarnatione Domini millesimo centesimo trigesimo secundo . . . , consecrationis . . . ad minus quinquagesimo secundo, Kalendis Aprilis . . . migrarit ad Dominum,« sintque a prima die mensis Martii anni 1080 usque ad anni 1132 primam Aprilis diem, qua S. Hugo obiit, anni quinquaginta duo una cum aliquot dumtaxat hebdomadis elapsi, fuisse hunc non serius etiam, quam mense Martio anni 1080 a summo pontifice episcopum consecratum, verosimillimum, ne dicam indubitatum, apparet, ac proin cum nec ante eumdem dicti anni mensem consecrationem episcopalem Romae a pontifice ex dictis acceperit, consectarium [Col. 0284A] fit, ut id ipso illo anno et mense verosimillime acciderit.

468. Tempus itaque, quo S. Hugo Romae fuerit consecratus episcopus, modo etiam habemus. Proximum nunc est, ut et ostendamus, qui in opinione, quae S. Brunonis ad S. Hugonem, Gratianopolitanum episcopum, accessum ejusdemque in Carthusiae eremum secessum anno 1084, ad Junium ex dicendis jam provecto, affigit, veritati possint intelligi consona ex Guigone num. 458 recitata verba, quibus hic fidei omnimo probatae scriptor, quandonam S. Bruno ad S. Hugonem Gratianopolitanum episcopum accesserit, Carthusiaeque eremum petierit, definit seu potius indicat. Cum ex dictis S. Hugo mense Martio anni 1080 Romae fuerit consecratus [Col. 0284B] episcopus, quid si anno 1081 ad mensem Maium aut Junium jam provecto, Casae-Dei monasterium, uti reipsa fieri potuit, petierit, monachum, contemptis rebus omnibus, induerit, cumque novitium anno circiter, seu novem (neque enim annum integrum hic indicare Guigo videtur) decemve mensibus ibidem egisset, ad episcopatum, jubente summo pontifice, anno 1082 mense Martio circiter e dicto monasterio fuerit reversus? Ita sane a Guigone »necdum duobus post consecrationem expletis annis,« Casae-Dei monachus factus esse, anno ibidem novitius vixisse, ac tandem Gratianopolim, »tribus necdum in episcopatu post monasterii reditum,« id est, a suo, e Casa Dei reditu, »completis annis,« venientem S. Brunonem anno 1084 excepisse, absque [Col. 0284C] ullo veritatis dispendio dici potuerit, uti unusquisque, quantum opinor, qui rem attente perpenderit, facile perspiciet, remque proinde modo jam assignato reipsa gestam esse, concipiatur, aut, si mavis admittatur, necesse est, ne alioquin, cum equidem S. Brunonis ad S. Hugonem accessum anno 1084 innectendum, aliunde constet, veritati dissona Guigo scripsisse sit credendus.

469. Ast, inquies, ita Hugo post consecrationem quidem anno duntaxat uno et duobus circiter mensibus in Casae-Dei monasterio monachum induerit, post suum vero ex hoc reditum annis dumtaxat duobus totidemque circiter mensibus, antequam ad eum S. Bruno accessit, in episcopatu egerit videnturque e recitatis Guigonis verbis haec quidem [Col. 0284D] »Necdum duobus expletis annis« amplius aliquod temporis spatium, quam annis unius duorumque mensium, illa vero »Tribus necdum completis annis,« quam duorum annorum totidemque mensium significare. Fateor; res sane, si in sensu magis obvio accipiatur, ita omnino habet; verum, si secundum strictam verborum significationem consideretur, non video, cur Guigo annum quidem unum mensesque duos per annos duos necdum expletos, annos vero duos totidemque circiter menses per annos tres, necdum completos, designatos velle non potuerit. Enimvero, qui annum duntaxat unum mensesque duos biennium nondum integrum, itemque [Col. 0285A] qui annos dumtaxat duos totidemque menses, triennium integrum nondum implevit; nec video, a veritate futurum devium; qui annum duntaxat unum mensesque duos biennii necdum completi nomine, itemque, qui duos tantum annos totidemque menses triennii necdum expleti appellatione designarit. Ut ut sit, praedicta equidem, de quibus hic, Guigonis verba modo jam assignato accipienda videntur, tum ne, quod absonum nec sat fundatum apparet, sequentia horum tria »post monasterii reditum« loco non suo posita cum Columbio dicere cogamur, tum ne pugnare idem Guigo, in quem falsitatis suspicio haud cadit, asserendus sit cum opinione quae S. Brunonis ad S. Hugonem, Gratianopolitanum episcopum, accessum, secessumque in [Col. 0285B] Carthusiae eremum anno 1084 innectit, namque omni dubio procul veritati esse apprime consonam, non pauca in medium modo adducenda suadent. A charta donationis Carthusiae duco initium.

470. Haec, quam integram infra ex apographo, a Michaele Morkensio ad Chronologico-diplomaticae, quam de S. Brunone contexuit, Diatribae calcem adjecto, editurus sum, sub finem sic habet: »Praefata quidem terra (Carthusiae videlicet) his terminationibus (supra nimirum determinatis) conclusa, a magistro Brunone et ab his, qui cum eo erant, fratribus coepit inhabitari et construi anno ab Incarnatione Domini 1084; episcopatus vero Domini Hugonis Gratianopolitani episcopi quarto, qui videlicet [Col. 0285C] laudat et corroborat hoc donum, quod fecerunt supra scriptae personae, cum omni conventu clericorum suorum et quantum ad se pertinet, quidquid sui juris esse videtur, omnino concedit.« Sanctum itaque anno 1084 Carthusiae eremum esse ingressum, ex ipsa, qua fundata haec fuit, charta habetur compertum; qui autem, uti in hac innuitur, quartus episcopatus S. Hugonis annus, qui ex dictis jam inde a mense Martio anni 1080 episcopus consecratus fuit, in cursu adhuc, cum Carthusiae eremum Sanctus noster primum adiit habitareque anno 1084, ad Junium ex dicendis jam provecto, coepit, esse potuerit, infra exponam, quando chartam illam integram, uti me facturum modo monui, huc transcribam. Sancti ad Hugonem Gratianopolitanum [Col. 0285D] accessum atque in Carthusiae eremum secessum anno 1084 accidisse, modo hic ulterius probandum. Sanctus, uti infra docebo, ab Urbano II, summo pontifice, qui illius olim fuerat discipulus, e Carthusia Romam fuit evocatus, Carthusiaeque eremum, quod, eo abeunte, Landuinus pariter aliique, quibuscum in sacram illam solitudinem sese abdiderat, discedere ex hac vellent, Siguino, Casae-Dei abbati resignavit, qui postea eamdem eidem Landuino aliisque Sancti discipulis, cum ad locum a se desertum, suadente Sancto, redirent, media charta publica restituit; haec autem anno 1090 data notatur, ut hoc anno Landuinus aliique Sancti nostri discipuli, ad Carthusiam, quam, Brunone Romam abeunte, deseruerant, jam rediissent.

[Col. 0286A] 471. Jam vero cum in quatuor primorum Carthusiae priorum Chronico, summae utique (adi quae de hoc § 1 dicta sunt) antiquitatis fideique monumento, Sanctus noster, antequam Romam pontificiae voluntati obsecuturus peteret, Carthusiam sex annis rexisse dicatur, hique, si pro completis sint habendi, ab anno 1090, usque ad Junium, quo ex dicendis in eremum illam primum sese abdidit, provecto, aut, si pro incompletis, quales ex dicendis vere fuerunt, debeant haberi, ab eodem anno 1090 nondum ad Junium, aut ab anno 1089, ultra Junium jam provecto, ordine retrogrado computati, deducant ad anno 1084, fit vel hinc, S. Brunonem hocce anno ad S. Hugonem venisse Carthusiamque adiise, omnino indubitatum. Ad haec in eodem illo Chronico [Col. 0286B] seu potius in Sancti nostri, quod in illo continetur, elogio vitam hanc mortalem cum immortali Bruno commutasse traditur »post egressum Carthusiae (videsis num. 7) undecimo plus minus anno;« quare cum Sanctus, ut jam dictum, Carthusiam, antequam ex hac a summo pontifice accersitus egrederetur, annis sex rexisset, consectarium fit, ut annus 1101, quo, uti inter omnes convenit, diem extremum clausit, septimus decimus fuerit ab ejus in illam ingressu, ac proin ut eamdem anno 1084 primum fuisset ingressus. Atque id tunc factum, etiam ex Guigonis, quinti Carthusiae prioris, quod apud Labbeum tom. I Bibliothecae novae librorum ms. pag. 639 et seq. ad primorum quatuor Carthusiae priorum [Col. 0286C] Chronicon exstat adjectum, quodque ab auctore S. Brunoni aut aequali aut certe subaequali, contextum videtur, elogio conficitur. Etenim in hoc Guido obiisse asseritur, »cum ab exordio Carthusiensis eremi annus quinquagesimus tertius ageretur;« quare, cum Guigo, quemadmodum inter omnes convenit, anno 1137 diem extremum clauserit, computatique ab hoc anno ordine retrogrado anni quinquaginta et tres ad annum 1084 deducant, consequens est ut hoc anno Carthusiae eremus initium acceperit, seu, quod eodem recidit, ut in hanc tunc primum Sanctus noster fuerit ingressus.

472. »Denique,« inquit Mabillonius, praefatione in saeculi sexti Benedictini part. II, num. 86) esse id tunc factum, etiam »probat sancti Brunonis epitaphium, [Col. 0286D] e veteri codice descriptum in haec verba:

Anno milleno, quarto quoque, si bene penses.
Ac octogeno sunt orti Carthusiensis.
His ortum tribuit excelsus Bruno magister,« etc.
Quantae antiquitatis sit codex, e quo hosce versiculos deprompsit, Mabillonius nuspiam edicit, nec alibi id comperire quivi. In confirmationem adduci hic praeterea posset Sigeberti Gemblacensis testimonium, et charta, mense Julio anni 1084 ab Hugone Gratianopolitano episcopo, ut Mabillonius loco proxime cit. memorat, in Carthusianorum favorem concessa; verum cum haec ad manum non sit, verbaque, quae de S. Brunone Pistorii editio Sigeberto attribuit, supposititia ex dictis num. 298 sint, nec, quae in editione Miraei occurrunt, characteribus iisdem, [Col. 0287A] quibus, quae certe Sigeberti sunt, exprimantur, faciendum id non duxi; neque vero ullatenus fuit necesse, cum ex aliis, quae in medium jam adduxi, certum omnino atque extra omnem controversiam positum videatur, Sanctum nostrum anno 1084 ad Hugonem Gratianopolitanum accessisse, Carthusiaeque eremum fuisse ingressum.

473. Quod cum ita sit, Guigonis verba, e quibus id anno 1086 factum Baronius aliique existimavere, eo modo, quem supra exposui, omni dubio procul sunt intelligenda, cum praeterea Sancti in Carthusiam secessus mense Junio acciderit, uti jam nunc ostendo. Quatuor primorum Carthusiae priorum chronologus, qui quam fidem mereatur, § 1 exposui, apud Labbeum tom. I Bibliothecae novae librorum [Col. 0287B] mss. pag. 639 in Joannis Tusci, quarti Carthusiae prioris, elogio ita prodit memoriae: »Colliguntur ita a primo magistri Brunonis anno usque ad hujus (Joannis Tusci nempe) ultimum anni viginti quinque, qui ante obitum ejus, qui est Nonas Octobris, circa nativitatem B. Joannis Baptistae complentur. Tali quippe tempore a magistro Brunone praefata coepit eremus habitari.« Sanctus ergo, uti ex his verbis liquet, in Carthusiae eremum primum sese circa lucem S. Joanni Baptistae sacram, recepit. Quare, cum sancti Praecursoris Domini festum in vigesimam quartam Junii diem quotannis incidat, nec Sanctus noster ejusque socii, postquam Gratianopolim advenissent, diu apud Sanctum civitatis hujus [Col. 0287C] antistitem, antequam Carthusiam adirent, commorati fuisse videantur, dubitandum non videtur, quin eodem mense Junio, in quem festiva Praecursoris Domini lux incidit, et ad S. Hugonem, Gratianopolitanum episcopum, accesserint, et, hoc comitante necessariaque fini quem intendebant, subministrante, Carthusiae eremum adierint novique in ea ordinis, qui a loco illo, in quo initium accepit. Carthusiensis appellatur, fundamenta posuerint. Atque ita modo anno, mense ac ipso etiam promemodum die, quo res, memoratu sane dignissima, acciderit, determinato, proximum est, ut quid deinde Bruno sociique ejus, locum eremiticae vitae aptissimum pro voto suo jam nacti, egerint, vitaeque rationem, quam ibidem inierint, examinemus.



§ XXVII. Quid Sanctus ejusque socii, Carthusiam jam ingressi, primum egerint, et quem videndi modum tenuerint.
[Col. 0287D]

474. De S. Brunone ejusque sex sociis, Carthusiam comitante S. Hugone, Gratianopolitano episcopo, jam ingressis, Blomenvenna in sancti illius ordinis sui Patriarchae Vita sic scribit: »Ibidem (in Carthusiae eremo) in parte superiori montis, loco qui nunc dicitur ad beatam Mariam de Casalibus, aedificare coeperunt ecclesiam, nec non et parvas cellulas, juxta fontem quemdam, qui usque in hodiernum diem vocatur fons Sancti Brunonis, haud procul ab ea distantes, a se invicem distinctas et aliquantulum separatas, ne alter alterius solitudinem impediret. in his bini et bini per singulas habitantes cellulas, [Col. 0288A] more antiquorum Aegyptiorum monachorum silentio, lectioni, orationi, puritati cordis contemplationique studebant, ac deinde etiam operi manuum, maxime in conscribendis libris, insistebant« Ita laudatus Sancti nostri biographus, a quo Puteanus in contexta a se S. Brunonis Vita haud multum abludit. Et sane verissima esse, quae verbis hisce memorat Blomenvenna, argumento esse possunt, quae Guibertus de Novigento lib. I de Vita sua cap. 11; Petrus Venerabilis lib. II De miraculis, cap. 28, et Guigo, quintus Carthusiae prior, in Vita S. Hugonis Gratianopolitani episcopi, num. 12 memoriae produnt vel de S. Brunone ejusque sociis in Carthusia jam degentibus vel de Carthusianorum institutis. Singulorum verba, quae huc potissimum facere possunt, [Col. 0288B] lubet transcribere. Ab iis quae Guigo suppeditat, duco initium.

475. Loco itaque jam cit. de S. Hugone, in Carthusiae eremo cum Sancto nostro ejusque sociis commorante, sic habet: »Licet vero et prius (cum scilicet nondum Carthusiam cum Brunone adiisset) divini amoris totus arderet incendiis, non aliter tamen ad disciplinae coelestis exercitia eorum (S. Brunonis ejusque sociorum) exemplis et familiaritate inferbuit, quam si flammanti quis faci plures circumponat alias ardentes. Erat cum eis non ut dominus aut episcopus, sed ut socius et frater humillimus, et ad cunctorum, quantum in ipso erat, obsequia paratissimus, adeo ut vir venerabilis [Col. 0288C] Guilhelmus, prior tunc S. Laurentii, postea S. Theofredi abbas, magistro Brunoni etiam ipse religiosa devotione non mediocriter alligatus, B. Hugonis contubernalis (bini quippe tunc per singulas inhabitabant cellas) apud magistrum Brunonem non leviter conquereretur, quod pene omnia, ad humilitatem spectantia, intra cellam sibi praeriperet officia, et episcopus non secum saltem ut socius, sed potius conversaretur ut famulus: non licere sibi, tristis asserens, ex servilibus operibus quidquam attingere, quae juxta morem debebant per vices efficere, eo sibi cuncta praeripiente.« Haec Guigo; ex quibus compertum habetur, primo quidem cellulas a S. Brunone ejusque sociis, Carthusiae eremum primum ingressis, fuisse exstructas; secundo non singulos [Col. 0288D] in singulis cellis monachos, ut postea factum esse, quae de Carthusianorum institutis a Guiberto et Petro Venerabili locis supra citt. traduntur, manifestum efficiunt, sed in una eademque cella binos et binos, ut Blomenvenna verbis proxime recitatis docet, tunc fuisse commoratos; tertio duos quosque, qui eamdem cellam incolerent, alternis vicibus ministeria domestica debuisse obire. Accipe modo, quae huc spectant, Guiberti verba:

476. »Ecclesia, inquit loco cit., ibi (in Carthusiae eremo) est non longe a crepidine montis, paulo sinuatum devexum habens, in qua tredecim sunt monachi; claustrum quidem satis idoneum pro coenobiali consuetudine habentes, sed non claustraliter, ut caeteri cohabitantes. Habent quippe singuli cellulas [Col. 0289A] per gyrum claustri proprias, in quibus operantur, dormiunt ac vescuntur.« Ita ille, qui cum anno, ut num. 170 docui, 1124 circiter e vivis abierit, ecclesiaeque, quam aetate sua in montis crepidine exstructam Carthusiae eremus fuit complexa, mentionem faciat, ecclesiam, a Blomenvenna memoratam, utpote ab hac verosimillime non diversam, a Sancto nostro ejusque sociis, jam tum cum Carthusiam primum essent ingressi, fuisse exstructam, verosimillimum, ne dicam indubium, apparet. Et vero quin Sanctus ejusque socii id tunc fecerint, dubitare non sinit eximius plane eorum in Deum amor, quo verosimillime factum fuerit, ut Carthusiam jam ingressi nihil habuerint antiquius, quam sacratam unice cultui ejus domum seu ecclesiam [Col. 0289B] aut saltem sacellum exstruere. Ad haec, ut ad Petri Venerabilis verba, huc potissimum spectantia, jam veniam, sequentia haec de Carthusianis, suo tempore seu saeculo duodecimo, quo, ad annum usque secundum supra vigesimum provecto, abbatis munere apud Cluniacenses fungi coepit, Carthusiae eremum incolentibus, lib. II De miraculis, cap. 28 suppeditat: »More antiquo Aegyptiorum monachorum singulares cellas (S. Bruno ejusque socii, Carthusiam primum ingressi, bini et bini, ut jam dictum, per singulas cellas, quod forte hae monachorum numerum non aequarent, incoluere) perpetuo inhabitabant; ubi silentio, lectioni atque operi manuum, maxime in scribendis libris, irrequieti insistunt. In eisdem cellis debitum regularium horarum, hoc est, Primam, [Col. 0289C] Tertiam, Sextam, Nonam, Completorium signo Ecclesiae commoniti Deo persolvunt. Ad Vesperas et Matutinas in ecclesia cuncti conveniunt.«

477. Cum ergo Petri Venerabilis aetate Carthusiensis eremi incolae statis temporibus, uti ex his Petri verbis intelligitur, ad Matutinas et Vesperas convenire essent soliti, hique vitam suam ad normam quam S. Bruno ejusque socii moribus suis expresserant, omni dubio procul exegerint, ambigendum non est quin et Sanctus ejusque socii ad Matutinas et Vesperas convenire pariter voluerint; ut proinde, quo locum, in quo id facerent, haberent, qualemcumque saltem ecclesiam seu sacellum, statim atque Carthusiae eremum essent ingressi aedificari [Col. 0289D] verosimillime, ne dicam indubie, curarint, sumptus liberalissime suppeditante S. Hugone, Gratianopolitano episcopo. Porro Massonus, supra non raro jam laudatus, in opere, quod ordinis Carthusiensis Annales inscripsit, lib. I, cap. 2, num. 10 ad quaestionem, qua, »qualiter . . . S. Bruno et socii ejus domicilium sibi constituere coeperint in ista (Carthusiae) eremo, in proeminenti illo loco, ubi sacellum sancti Brunonis (adi num. 447) nunc visitur,« seipsum interrogat, sequentibus hisce, ut Sanctum ejusque socios, Carthusiae eremum primum ingressos, monasterio seu cellulis, eclesiaeque seu sacello aedificandis manum admovisse, confirmet, verbis respondet: »Traditione constat, eum (S. Brunonem videlicet) cellam illic habuisse, imo et [Col. 0290A] sacellum vicinum, in quo missam celebrabat: altare enim istius sacelli huc usque immotum perseverasse creditur. Ibidem etiam tria aut quatuor magna fragmenta rupium, olim ab altis rupibus soluta et decisa, cernuntur, a se invicem paululum separata, ad quorum pedes tuguria tunc illos fabricasse multi suspicati sunt; et quidem id quasi in transitu factum fuisse, probabile est.

478. »At statim illos cum S. Hugone, et sub ejus ope de parvo monasterio ibi construendo, et de locis regularibus erigendis tractasse, credendum est. Visio enim, quam viderat in somnis sanctus antistes, Christi sibi domum in ista eremo construentis, ad id impellebat.« Haec Massonus, addens praeterea, quo tunc a Brunone ejusque sociis tum ecclesiam, tum [Col. 0290B] nominatim monasterium statim exstrui coeptum probet, tempore Guigonis jam plurima aedificia exstitisse exstructa, nec futurum id fuisse, ni Sanctus statim a suo in Carthusiam ingressu manum operi admoveri curasset. Verum cum a tempore quo Sanctus ejusque socii in Carthusiae eremum primum sese abdidere, ad tempus usque quo Guigo Carthusiam gubernandam accepit, anni sex supra viginti, uti ipsemet loco cit. Massonus fatetur, excurrerint, non video qui aedificia, quae Carthusia Guigonis aetate complectebatur, exstructa esse jam tum nequiissent, etiamsi Bruno ejusque socii iis construendis statim a suo in Carthusiam ingressu initium non dedissent. Ut ut sit, equidem tum jam supra dicta, tum, qua pressi indubie fuerunt Bruno ejusque socii, [Col. 0290C] sese adversus aeris injurias tutandi necessitas dubitare non sinit, quin statim a suo in Carthusiam ingressu cellulas qualescunque, quae omnes simul quamdam monasterii speciem praeferrent, aedificarint. Ait quidem in Stylita mystico puncto 2, num. 3. Raynaudus, tunc ipsos in rupium cavitatibus sedes fixisse; usosque tuguriis, opere tumultuario exstructis, alii asseverant; verum id, ut ut ita forsan initio habuerit, diu tamen non durasse, cellasque interea ac ecclesiam a Brunone ejusque sociis aedificatas fuisse, vel sola fidem facit fundationis Carthusiae charta infra recitanda, in qua praeter alia haec leguntur: »Praefata . . . (Carthusiae) terra, his terminationibus conclusa, a magistro Brunone et ab [Col. 0290D] his, qui cum eo erant, fratribus cepit inhabitari et construi anno ab Incarnatione Domini 1084.«

479. Porro ecclesiam ac cellulas juxta fontem, qui hodieque Fons S. Brunonis dicitur, fuisse tunc a S. Brunone ejusque sociis exstructas, Blomenvenna recitatis num. 474 verbis affirmat. Atque hoc quidem certum apparet, nec, quin qualiacunque illa aedificia »Ad honorem Dei et beatae semper Virginis Mariae et beati Johannis Baptistae« fuerint exstructa, dubitandum est, cum ita in Guigonis, testis omni exceptione majoris, consuetudinibus cap. 23 diserte asseratur. Verum sunt, qui fontem illum miraculo excitatum fuisse scribunt; ac alii quidem, quorum Raynaudus in Stylita mystico puncto 2, num. 3 meminit, id meritis S. Brunonis, alii contra hosque [Col. 0291A] inter Dorlandus Chronici Carthusiensis lib. II, cap. 8, precibus S. Hugonis, Gratianopolitani episcopi, attribuunt. Zacharias Benedictus, fontem illum precibus et S. Brunonis et aliorum omnium, qui cum eo in Carthusia, dum primum in hanc ingressi aedificia necessaria construerent aquaeque penuria laborarent, a Deo fuisse impetratum, in metrica a se adornata Sancti nostri Vita hunc canit in modum:

Planitie in summa cellaeque et phana struuntur
Christiparaeque sacrum Genitrici ac ara dicatur.
Ille locus privatus erat fluvialibus undis.
Non ibi cisternae puteusque nec ullus ibidem.
In fovea tanquam pluvialis lympha manebat
Mortua, et interdum luteo foetebat odore.
In moerore omnes incommoda tanta ferebant;
[Col. 0291B] Sed quid certa fides non impetrat atque meretur?
Se dedit in lacrymas oravitque inclytus ille
Coetus, et obtinuit supplex quod ab arce petivit;
Namque statim in dura fodere crepidine rupis;
Nec mora, continuo latices fluxere recentes
Et rivos egere amplos vel fluminis instar.
Laetati fremuere omnes laudesque dederunt,
Atque salutarunt ex imo pectore coelum.
Lambit adhuc curvo fons ille cacumina cursu,
Cellarumque hortos vitreo circumfluit amne.

480. Hactenus laudatus Benedictus, qui quamvis fontem, de quo loquitur, hodieque fontem S. Brunonis appellari non edicat, eumdem tamen fontem, quem ita in hodiernum usque diem nominari, auctores supra laudati affirmant, indubie celebrat, [Col. 0291C] cum tam fons, de quo ille, quam fons, de quo ille, miraculo feratur exortus. Ast verene fons is miraculo suam debeat originem? Id equidem non puto. Quod enim a scriptoribus recentioribus, uti hic fit, nullo prorsus vade antiquo adstipulante, miraculo factum asseritur, miraculo vere factum esse, credi non debet, nisi ratio omnino solida ac convincens contrarium suadeat. Quid autem, quaeso, occurrit, ut fontem, qui a S. Brunone in Carthusia hodieque nomen conservat, prodigio olim excitatum, in animum inducamus? An quod hodieque »fons S. Brunonis« vocetur? Verum quidni nomenclationem hanc contrahere atque in hodiernum usque diem conservare potuerit, quod Sancto ejusque [Col. 0291D] sociis aquam, quam quotidianis suis usibus necessariam habebant, subministrarit? Quid ni etiam ita vocari potuerit, quod prope eum Bruno cellulam, in qua habitarit, exstructam habuerit? Ut ut sit, Puteanus equidem, Blomenvenna et Surius, etsi omnes fontis cui S. Brunonis cella fuerit adjuncta, mentionem faciant, de miraculo tamen, quo hic fuerit excitatus, altum silent, qui tamen, ac maxime Puteanus, utpote cui Zachariae Benedicti metrica S. Brunonis Vita, in qua id memoratur, anno 1510, seu quinquennio antequam suam de hoc sancto Patre suo lucubrationem adornaret, ab ipsomet auctore inscripta ac dedicata fuerit, perspecta haud dubie, quae de prodigioso fonte dicebantur, apprime habuerunt; ut proinde silentio suo ea sibi minime [Col. 0292A] probari indicare videantur. Sed haec de fonte, qui prodigio cum Sanctus ejusque socii Carthusiam essent ingressi, excitatus fuerit, dicta sufficiant; qui plura de eo desiderat, adeat Surianum in suis in caput 12 Surii Observationibus, num. 12, et Raynaudum in Stylita mystico, puncto 2, num. 3.

481. Zacharias Benedictus in metrica, quam concinnavit, Sancti nostri Vita prodigio fontis, divinitus excitati, novae ecclesiae, una cum aliis qualibuscunque aedificiis in Carthusia, statim atque Sanctus ejusque socii eremum hanc fuissent ingressi, aedificari ex dictis coeptae, jamque ad umbilicum cum iis perductae, consecrationem, quae ab Hugone Gratianopolitano episcopo summo apparatu facta fuerit, subjungit. Ut et hic praestem, quod curioso [Col. 0292B] lectori futurum spero non ingratum, versus praecipuos, quibus metricus ille biographus rem hanc describit ac celebrat, huc transcribo. Sic habent:

Jamque dies solemnis erat, quo machina surgens
Hospitio poterat monachos servare decenti.
Hugo ciet clerum civesque invitat ab urbe
Ad summos aditus incultaque limina montis
Visuros fieri festivi encaenia templi.
Aes sublime sonat, clamatque ad festa catervas.
Tunc delubra parant, foliisque virentibus ornant.
Aptatur paries hederis, pendente corymbo;
Hique ligant buxos, et quas Tritonia frondes
Servat; ab excelsis trabibus Peneia laurus
Frondet, et hirsutae coeunt in serta myricae
Sparguntur flores violaeque per ardua tecta
[Col. 0292C] Lilia non desunt, narcissus, achantus et ajax
Purpureaeque rosae; quae per vicina ministri
Oppida legerunt; crocus est et myrtus odora.
Esse hic Paestanos hortos et rura putares.
Hic aulaea patent; hic picta tapetia fulgent
Misit ephemerides varias et munera praesul
Ad nova phana, quibus muri 'tegerentur et arae.
Ostro et luminibus stellant altaria circum.

482. Versibus his Benedictus alios nonnullos, quibus ipsos etiam coelicolas ad solemnitatem convenisse memorat, seu potius more poetico, et quidem non nihil, quam par sit, licentiori, fingit, mox subnectit, ac deinde ita prosequitur:

Praesul adest, sacras solito capit ordine vestes
Et decus imponit capiti, bifidamque tiaram.
[Col. 0292D] Fumus odoratus veniens e thure Sabaeo
Altius ascendit, phanique volumina complet.
Pontifici cathedram parat ille, hic stragula sternit,
Jamque sacerdotes aequo discrimine vocum
Incipiunt cantus, rutilas assurgit ad aras
Pastor et erectis caeli ad fastigia palmis
Mystica sancta litat superis et munera libat.
Implentur clangore tubae, cava tibia dulces
Ad numeros inflabat ebur, dant organa plausus.
Atternant litui partito carmine versus;
Plectra lyraeque aderant, Phaebeaque cuncta supellex.
Dedicat interea templum claustrumque sacerdos,
Sitque novae domui nomen Carthusia mandat,
[Col. 0293A] Condendasque domos habituras nomen ab illa.
Praedia donavit, donavit pinguia villae
Jugera, quo monachi sine quaestu vivere possint.
Ita laudatus metricus Sancti nostri biographus. Et vero Carthusiae ecclesiam, cum ad umbilicum fuisset adducta, a S. Hugone, Gratianopolitano episcopo, consecratam fuisse, unusquisque, quantum opinor, etiam absque vade antiquo facile credet, etsi interim tanto id apparatu, quanto hic innuitur, peractum fuisse, persuadere natus haud sit is scriptor, qui praeterquam quod a re gesta quatuor amplius saeculis remotus vixerit, poetarum loquitur in morem, qui plerumque res, quas tractant, variis figmentis, ornamentorum quodammodo locum tenentibus, amplificant.

[Col. 0293B] 483. Verum multum abest, ut propense adeo credam, quae deinde idem Benedictus absque ullo pariter vade antiquo tradit de habitu monastico, quem S. Bruno ejusque socii eo ipso die, quo praememorata Carthusiensis ecclesiae dedicatio facta est, a S. Hugone susceperint. Audi, qui rem illam statim atque solemnem ecclesiae Carthusiensis dedicationem retulit, metrice exponat. Hisce ejus oratio versibus concipitur:

Tunc adyta ingreditur Bruno, senique sodales,
Singulus exuitur preciosis atque lacernis
Mollibus, atque trahunt crepidas e cruribus omnes
Confestim, tondent generoso e vertice crines,
Apparent juvenum generosa et lactea membra,
Nudatique manent, genibusque et corpore flexi.
[Col. 0293C] Dulcia mittebat suspiria pectus anhelum;
Nec poterant retinere pios pia pectora planctus.
O juvenum fervor, divique affectus amoris!
Candida doctoris fratrumque tenerrima dorsa
Mox operit lugens cilicino tegmine pastor,
Atque rudi sacco, niveumque imponit amictum
Virgine de lana, nivea tum cannabe cingit,
Atque tegit scapulas albo clausoque cucullo,
Indicium aeternae clausurae munditiaeque.
Innumerae astabant turbae, cunctique gemebant
Hoc tanto exemplo moti et dulcedine tanta.

484. Addit praeterea laudatus metricus Sancti nostri biographus, angelorum, rebus die illa in Carthusia gestis applaudentium, voces auditas fuisse. Verum de re hac censendum quid sit, facile [Col. 0293D] ex jam dictis quisque intelliget; quod vero pertinet ad habitum monasticum, quem tunc Bruno ejusque socii ab Hugone Gratianopolitano episcopo acceperint, etsi quidem, ipsos in Carthusia vilioribus asperioribusque, quam ante, vestibus usos esse, e Petro Venerabili lib. II De miraculis, cap. 28, colligendum appareat, Sanctum tamen habitu monastico ab Hugone primum fuisse indutum, haud credo. Praeterquam enim quod id a nullo prorsus scriptore antiquo memoriae proditum inveniatur, Brunonem jam inde ab eo tempore, quo in Siccae-Fontanae solitudine adhuc versaretur, ac proin Carthusiam nondum adiisset, habitu monastico indutum fuisse, reque etiam ipsa monachum exstisse, suadent, quae [Col. 0294A] § XXIV in medium adducta jam sunt. Nec est, quod reponas, Sanctum a Guigone in S. Hugonis Gratianopolitani Vita eo loco, quo ad hunc accessisse narratur, Magistri titulo condecorari, ac proin eum, cum ad S. Hugonem accessit, habitu monastico indutum nondum fuisse, nedum monachum exstisse, praeterquam enim quod tum Sanctus, quia a Landuino aliisque, qui cum eo Gratianopolim venerant, seque in illius disciplinam dederant, Magistri titulo honorabatur, magister a Guigone appellari potuerit, potuit etiam, ut ut Remensium scholarum magisterio seu praefectura jam sese abdicasset, ita adhuc ob id olim gestum vocari. Ac posteriori quidem hoc sensu Sanctum a Guigone vocari Magistrum idcirco existimo, quod ibidem et Landuinus Magister ab eo [Col. 0294B] vocetur, nec alia de causa, quam quod olim scholarum alicubi Magisterium gessisset, altiorisve ordinis scientias docuisset, talis huic nomenclatio videatur potuisse attribui. Ut ut sit, Sanctum equidem ex eo, quod a Guigone eo loco, quo ad Hugonem, Gratianopolitanum episcopum, cum sex sociis accessisse narratur, magister nuncupetur, habitu monastico indutum tum nondum fuisse, argui non potest, cum etiam in charta donationis Carthusiae infra huc transcribenda, dataque anno 1086, quo Carthusianum biennio jam egerat, Magister vocetur, eodemque etiam titulo, cum post in eremo Calabrina jam versaretur, ad mortem usque honoratus fuerit.

485. Ad vivendi modum, quem Sanctus ejusque socii in Carthusia tenuerint, sermonem modo convertamus. [Col. 0294C] Quem S. Bruno ejusque socii in Carthusia tenuerunt vivendi modum, eumdem etiam aut certe non multum absimilem servasse, qui quadraginta nondum post Sancti obitum elapsis annis seu Petri Venerabilis aetate floruerunt, religiosos Carthusiensis eremi incolas, ambigendum non apparet. Ut ergo, quam illi vivendi rationem fuerint secuti, lectorem utcumque edoceam, Vitae ab hisce ductae capita praecipua e Petro Venerabili ei exhibeo. Hic itaque scriptor, fide utique hac in re longe dignissimus, lib. II De miraculis, cap. 28, de sui temporis Carthusianis ita memorat: »Ad edomandum jumentum corporis sui, et ad subigendam juxta Apostolum legem membrorum suorum, repugnantem legi mentis suae, duris carnem ciliciis [Col. 0294D] semper exasperant, continuatis pene acribus jejuniis corpora affligunt, extenuant et desiccant. Inde est quod pane furfureo semper utuntur, vino adeo adaquato, ut merito magis villum, quam vinum dicatur. Ab omni carnium esu tam sani quam aegri in perpetuum abstinent. Pisces nunquam emunt, sed forte ex charitate datos accipiunt. Die Dominico et quinta feria tantum caseum vel ova ad vescendum admittunt. Tertia feria ac Sabbato, aut legumine aut olere cocto utuntur. Omni secunda, quarta et sexta feria pane solo et aqua contenti sunt. Semel in die semper comedunt, exceptis octo diebus Natalis Domini, octo diebus Paschae, octo diebus Pentecostes, Epiphania Domini, Repraesentatione ejus, [Col. 0295A] hoc est, Purificatione sanctae Mariae, Annuntiatione Domini, quando Paschali tempore provenit; Ascensione Domini, Assumptione ac Nativitate jam dictae sacrae Virginis, Matris ejus, et exceptis festis duodecim Apostolorum, sancti Joannis Baptistae, sancti Michaelis, sancti Martini, et illo, quod in Kalendis Novembris celebratur, festo Omnium Sanctorum.

486 »Super haec omnia more antiquo Aegyptiorum monachorum singulares cellas (tempore S. Brunonis ex dictis num. 475 bini in singulis cellis morabantur) perpetuo inhabitant, ubi silentio, lectioni, orationi atque operi manuum, maxime in scribendis libris, irrequieti insistunt. In eisdem cellis debitum regularium Horarum, hoc est, Primam, [Col. 0295B] Tertiam, Sextam, Nonam, Completorium, signo ecclesiae commoniti Deo persolvunt. Ad Vesperas et Matutinas in ecclesia cuncti conveniunt, ibique, non perfunctorie, ut quidam, sed intentissime, oculis in terram demissis, cordibus coelo infixis, Deo preces, Deo gratiarum actiones persolvunt; totumque suum tam interiorem, quam exteriorem hominem habitu, voce, vultu, rebus visibilia excedentibus, spretis cunctis aliis, intentum, imo affixum esse, ostendunt. Ab hoc more excipiunt illos festivos dies, qui supra scripti sunt, in quibus bis comedunt, et in quibus more monachorum non per cellas, sed simul habitantium, non solum omnes Regulares Horas in ecclesia decantant, sed et in refectorio tam post Sextam, quam post Vesperas, [Col. 0295C] nullo sospite excepto, communiter edunt. Quibus tantum diebus antiquorum eremitarum aemulatione, ne ab aliis sacris operibus, licet dignitate inferioribus, impediantur, salutare omnipotenti Deo pro salute sua ac mundi sacrificium offerunt, quod ex usu jam veteri tracto nomine, quia Deo mittitur, Missa vocatur. His sacris diebus, qui singulari privilegio a Domino vel ejus Resurrectione Dominici dicuntur, ac saepe dictis ipsius vel Sanctorum ejus solemnitatibus missas celebrant. Diebus, quibus eis legumine uti licet, illud ipsi, ad mensuram accepium, sibi aptant et coquunt.

487. »Hoc vero tunc, quando non communiter in refectorio, sed quando eos in cellis suis solos comedere eremitica institutio praecipit. Vinum nullo tempore [Col. 0295D] ante mensam vel postea sumunt. Sed si quis tunc sitim passus fuerit, aqua ei, non vino, uti licet.« Eadem fere aut certe non multum absimilia, quae a Carthusianis, aetate sua florentibus, fuerint observata, Guibertus de Novigento saepissime supra laudatus, qui anno 1124 e vivis excessit, lib. I de Vita sua, cap. 11 recenset; ad quem proinde curiosum lectorem remitto, Petri Venerabilis verba, huc spectantia, qui majoris utique fidei auctoritatisque quam Guibertus hac in re est, in medium protulisse contentus. Non possum tamen, quin huc transcribam verba, quibus hic scriptor Carthusiensum studium, a S. Brunone parente ad eos indubie transmissum, in conscribendis libris praedicat. »Cum, [Col. 0296A] inquit lib. I de vita sua, cap. 11, in omnimoda paupertate se deprimant, ditissimam tamen bibliothecam coaggerant. Quo enim minus panis hujus copia materialis exuberant, tanto magis illo, qui non perit, sed in aeternum permanet, cibo operose desudant.« Confirmat id deinde comitis Niversis exemplo, qui, eum argentae, quae Carthusianis miserat, munera repudiata fuisse, accepisset, »Boum tergora et pergamena plurima eis transmisit, quae pene inevitabiliter ipsis (ad conscribendos consuendosque scilicet libros) necessaria esse cognovit.« Cur porro summam diligentiam operamque in describendis libris ponerent, docet nos Guigo, in Consuetudinibus cap. 28 sic scribens: »Libros . . . , tanquam sempiternum animarum nostrarum cibum, cautissime [Col. 0296B] custodiri et studiosissime volumus fieri; ut, quia ore non possumus, Dei verbum manibus praedicemus. Quot enim libros scribimus, tot nobis veritatis praecones facere videmur.« Addi potest, partim etiam id fecisse illos, tum ut inopiae suae (pauperes enim vere erant, seque ipsos vel Pauperes vel Pauperes Christi, uti apud Cangium ad vocem pauper videre est, appellabant) consulerent, tum ne Ecclesiae viderentur prorsus inutiles, hincque eorum institutum calumniandi ansam malevoli arriperent.



§ XXVIII. An Sanctus novam Regulam scripserit, et an ad ullam ex ante scriptis ac nominatim Benedictinam observandam se suosque discipulos adstrinxerit.

488. Austeram admodum, quam Sanctus ejusque [Col. 0296C] discipuli in Carthusia duxere, fuisse vitam, vel sola normae, ad quam hanc exegerint, § praecedenti e Petro Venerabili proposita capita sufficienter ostendunt; verum quaeri hic jam potest, primo quidem an haec S. Bruno aliaque Regula quapiam praescripta discipulis suis observanda injunxerit; deinde vero an hosce simul ac seipsum ad ullam ex ante scriptis, ac nominatim S. Benedicti Regulam obstrinxerit. Innocentius le Masson in Opere, quod ordinis Carthusiensis Annales inscripsit, lib. I, cap. 3, num. 3, sic scribit: »Nullam vivendi normam a sancto Brunone scriptam fuisse, credimus: sed sancti illius viri documenta et exempla erant illis quasi vivens Regula, quam adimplere et ad suos successores per exempla etiam ipsi transferre didicerant. [Col. 0296D] Ipsam tamen eamdem esse non dubitamus, quam postea R. Pater Guigo scriptis mandavit; nihilque in ejus Consuetudinibus reperiri credimus, quod quasi ab ore sancti Brunonis per discipulos, qui eum viderant et audierant, non didicerit. Vix enim ante quinque aut sex annos sanctus Bruno obierat, quando Guigo noster ad Ordinem venit. In istis ergo scriptis a R. Patre Guigone Consuetudinibus firmiter credendum est sancti Brunonis mentem, documenta et dirigendi modum depingi et contineri, acsi propria ejus manu scripta fuissent. Quod eo facilius quisque sibi persuadebit, quo certior fieri debet B. Landuinum, quem sanctus Bruno sociis, ad eremum Carthusiae revertentibus, praefecerat, viam [Col. 0297A] longissimam arripuisse, ut ipsum Carthusiensis Instituti fundatorem, in eremo Calabriae tunc degentem, adiret, cum eo de observantiis Carthusiensibus tractaturus, et ab ipsius ore auditurus, quid et qualiter in Carthusiana conversatione et vivendi modo esset a suis asseclis observandum. Primae ergo Carthusianorum constitutiones legi gratiae non erant absimiles; nam potius scriptae erant in tabulis cordis carnalibus, non littera, sed spiritu, quam in manuscriptis codicibus.«

489. Ita Massonus, nullam a S. Brunone regulam scriptam fuisse, docens; qua sane in re non possum non ei assentiri, cum id a sancto factum, a nullo hactenus scriptore sive recentiori sive antiquiori memoriae proditum invenerim. Ast an nulli [Col. 0297B] pariter regulae ex ante scriptis, nec nominatim Benedictinae, sese suosque astrinxit? Mabillonius in saeculi sexti Benedictini partem secundam Praefatione num. 87 sic scribit: »Nunc postulat locus, ut de prima regula Carthusiensium agamus, quam sanctus Bruno eis praescripsit, antequam prima illius ordinis statuta a Guigone in scripta redigerentur. Hanc autem regulam sancti Benedicti fuisse, multis constat argumentis. Primo Guigo ipse statuta sua edidit ad mentem hujus regulae, ut docet inscriptio eorumdem statutorum in codice Portarum, in quo illa habentur sub hoc titulo: »Statuta Guigonis Carthusiae prioris et aliorum Patrum juxta regulam sancti Benedicti.« Unde Guigo ipse in praefatione sua haec statuta scribere se distulisse ait [Col. 0297C] »quod vel in epistolis beati Hieronymi, vel in regula beati Benedicti seu in caeteris scripturis authenticis, omnia pene, quae hic religiose, inquit, agere consuevimus, contineri credebamus.« Certe non aliam in capite 23 formulam professionis, quam Benedictinam proponit. Deinde Eugenius III in privilegio Carthusiae Montis-Dei concesso, statuit, »ut ordo monasticus secundum beati Benedicti regulam, normam quoque et institutiones fratrum Carthusiensium perpetuis ibi temporibus inviolabiliter conservetur.« Ad haec Paschalis II Lanvino Squillacii post sanctum Brunonem priori indulget, ut in quadam ecclesia juris eremi, quae apud Squillacium sita erat, monasterium constituat, »ut fratres [Col. 0297D] austeritatem eremi ferre non valentes, juxta beati Benedicti regulam illic possint omnipotenti Deo deservire: quam nimirum habitationem per praepositum et decanum,« inquit, »gubernari disponique praecipimus; sic tamen ut eremi praepositus semper praeferatur et major habeatur, et sic ut idem monasterium eremi dispositioni subjaceat, item ejusdem loci praepositus et decanus subjiciatur magistro eremi. Data Lateranis VI Kal. Februarii.«

490. »Ex quibus intelligitur, duplex illic Carthusiensium genus fuisse, anachoretarum et coenobitarum, ut apud Camaldulenses; et utrisque priorem eremi praefuisse secundum regulam sancti Benedicti, qui utrosque in regula sua instituit. Hoc [Col. 0298A] autem diploma intelligitur de monasterio Mentauri, quod Squillacio tribus millibus distabat, ut fusius in Annalibus nostris referemus, ubi utrorumque, scilicet anachoretarum et coenobitarum Squillacensium, constitutiones referemus. Denique Carthusienses ante sancti Brunonis canonizationem sanctum Benedictum in sua confessione Patrem suum dicebant, retinentque etiam nunc dispositionem officii divini ex regula sancti Benedicti, cujus festum solemni pro more suo ritu semper observarunt.« Ita hactenus. Mabillonius contendens S. Brunonem, qui ex dictis novam regulam non condidit, particularem tamen regulam suis praescripsisse, seu se discipulosque suos uni cuidam particulari regulae astrinxisse, hancque S. Benedicti regulam fuisse. Verum [Col. 0298B] anne argumenta, quae in medium adducit, rem plane evincunt? Id equidem non puto; imo vero ex hisce, quae Guigo in praefatione, conscriptis a sese Carthusiae consuetudinibus seu statutis praemissa, suppeditat, quaeque Mabillonius pro se laudat, sequentibus verbis: »A quo negotio (conscribendis nempe Carthusiae consuetudinibus) rationabilibus, ut putamus, de causis diu dissimulavimus, videlicet quod vel in epistolis beati Hieronymi, vel in regula beati Benedicti, seu in caeteris scripturis authenticis omnia pene, quae hic (in Carthusia nimirum) religiose agere consuevimus, contineri credebamus,« consectarium potius videtur, ut nulli prorsus particulari regulae S. Bruno sese suosque astrinxerit.

[Col. 0298C] 491. Audi, qui Massonus in opere, quod ordinis Carthusiensis annales inscripsit, verba illa commentetur. »Hinc (e recitatis nempe Guigonis verbis) patet, inquit, libertas, qua S. Bruno et successores ejus voluerunt propositum et modum sibi vivendi eligere, et componere, prout spiritus et prudentia suggererent, et non se astringere ad illas regulas seu constitutiones specificas, quae in variis ordinibus monasticis sive in Oriente sive in Occidente jam dudum fuerant conditae. Nihil sibi elegit S. Bruno pro vivendi modo, quod non esset sanctorum Hieronymi, Benedicti et aliorum scriptis laudatum, sed non ideo illorum regulis se addixit, quamvis inde veluti spiritualis apis collegerit, unde [Col. 0298D] mel et ceram propriam componeret. Non ergo improperari potest sui instituti professoribus, quod has vel illas sanctorum sive Antonii, sive Climaci sive Benedicti sive Bernardi aut veterum Orientalium Patrum instituta et praxes non sequantur, quia sui propositi non sunt, nec illas servandas sibi elegerunt.« Sane, cum Guigo verbis recitatis doceat, non in sola S. Benedicti regula, sed vel in S. Hieronymi Epistolis, vel in S. Benedicti regula vel denique in scriptis aliis, quod ad tempus usque, quo scribebat, in Carthusia religiose agi solitum fuisset, contineri, satis utique indicat, fuisse tunc Carthusianos non uni S. Benedicti regulae observandae obstrictos, sed ea secutos esse optima vivendi instituta, quae sive apud S. Hieronynum, aut Benedictum, [Col. 0299A] sive apud alios quoscunque sanctos Patres ei vitae generi, quod amplexi erant, magis existimabant idonea; ut annalium Carthusiensium libri quarti hactenus non vulgati auctor anonymus merito contendat, »S. Brunonem ejusque discipulos nunquam sese determinatae alicui ex monasticis regulis astrinxisse, sed pro arbitro accepisse ex antiquorum tum scriptis, tum exemplis, quod vitae eremiticae perfectioni accommodatum videretur.«

492. At vero ait verbis proxime recitatis Mabillonius, condita a Guigone statuta in codice Portarum hunc praeferunt titulum: »Statuta Guigonis Carthusiae prioris et aliorum Patrum juxta regulam sancti Benedicti.« Primum hoc est, quod pro opinione sua is scriptor adducit, argumentum. Verum [Col. 0299B] praeferant, ut inquit, hunc in codice illo titulum Guigonis statuta, hinc tamen, ut vult, consequens non est, ut haec ad regulae Benedictinae mentem Guigo exegerit. Cum enim titulus ille ipsummet, ut apparet, Guigonem non habeat auctorem, fieri potest, ut ab aliquo, qui, qua ratione Guigo statuta sua condidisset, minus habebat compertum, praefato codici fuerit ascriptus. Ut ut sit, ad solius regulae Benedictinae mentem statuta sua non exegisse seu condidisse Guigonem, ipsemet in praefatione, quam hisce praefixit, non obscure indicat. Ait enim, sese, non nova seu praecepta seu statuta, sed Consuetudines scriptis mandare, id est, quae agi tunc solerent in Carthusia; quare, cum haec, uti ipsemet verbis [Col. 0299C] supra huc transcriptis indicat, non in sola S. Benedicti regula, sed vel in hac, vel in Epistolis beati Hieronymi, vel in aliis scripturis authenticis contineantur, consequens fit, ut Guigo statuta sua ad solam S. Benedicti regulam non exegerit, ac proin, ut ad hanc unice servandam se suosque sequaces non astrinxerint S. Bruno ejusque discipuli. Nec Sanctum ejusque discipulos sese uni S. Benedicti regulae astrinxisse, evincit, quod Mabillonius etiam laudat, privilegium Carthusiae Montis-Dei ab Eugenio III concessum.

493. Hoc enim pontifex statuit, ut ibidem ordo monasticus inviolabiliter servetur non tantum »secundum beati Benedicti regulam, »sed« etiam secundum normam et institutiones fratrum Carthusiensium;« [Col. 0299D] ut proinde privilegii illius pontificii vi in Montis-Dei monasterio non una, imo ne tota quidem S. Benedicti regula fuerit observanda, sed eae duntaxat hujus partes, quae cum particularibus Carthusiensium institutionibus convenirent; ex eo autem, quod aliqua regulae Benedictinae instituta a S. Brunone ejusque discipulis horumve sequacibus adoptata fuerint atque observata, consequens non est, ut ad unam ac totam illam regulam observandam sese S. Bruno ejusque discipuli voluerint obstringere. Hinc pro opinione sua Mabillonius nihil posset conficere, etsi etiam ei, quod praeterea in argumentum adducit, tantisper daremus, Carthusianos hodieque divini officii dispositionem retinere ex regula S. Benedicti. [Col. 0300A] Verum ne hoc quidem veritati exacte videtur consonum. Etenim Massonus in opere, quod ordinis Carthusiensis annales inscripsit, in haec statutorum Guigonis verba: »In quo (officio divino nimirum) cum caeteris monachis multum, maxime in psalmodia regulari, concordes inveniantur;« ita commentatur: »Non dicit, »in totum,« quia revera in componendo divino officio Carthusiano ritus quidem monasticus in duodecim psalmis, tribus Canticis et duodecim Lectionibus et aliis similibus assumptus est, sed non pauca etiam ei adjuncta fuerunt ex ritibus tum ecclesiae Lugdunensis, tum Gratianopolitanae, in cujus dioecesi sita est Carthusia, ut probari potest ex antiquis Missalibus ecclesiae Gratianopolitanae et modo celebrandi missam tunc ibi usitato, quae in [Col. 0300B] nostris ad unguem fere referuntur; itemque ex veteribus antiphonariis et precibus, quae ab ecclesia Lugdunensi in nostrum usum constat fuisse transumpta.«

494. Carthusianus anonymus, annalium ordinis sui libri quarti hactenus non vulgati auctor, in auctiori hujus operis sui exemplari, quod penes me non exstat, quodque Carthusiae Vallis-Dei est, nonnulla etiam huc spectantia pag. 56 suppeditat. Verba, quibus id facit, Carthusianus Parisiensis supra adhuc laudatus, qui illud, ut mihi ipsemet significavit, ad manum habet, quique suum nomen subticeri omnibus modis vult, describere, mecumque communicare pro summa sua humanitate est dignatus. Sunt autem haec: »Sanctum Benedictum, [Col. 0300C] coenobiticae vitae in partibus Occidentalibus instauratorem, ab ipsius ordinis incunabulis nostri venerati sunt, ejus festum prae caeteris solemne semper colentes, ut ex consuetudinibus Guigonis videre est. Nec immerito, cum ex ejus regula coenobiticae vitae accommoda quaedam deprompserint, maxime ea, quae circa divinum officium versantur. Unde Robertus de Monte, in tractatu de abbatibus et abbatiis de origine Carthusiensium agens, ait: »Instituta vero nocturni et diurni officii secundum regulam sancti Benedicti persolvunt.« Et noster Guigo in prologo suarum Consuetudinum dicit, »quod in divino officio cum caeteris monachis multum, maxime in psalmodia regulari, concordes inveniantur.« [Col. 0300D] Non tamen ita stricte ritus sancti Benedicti observamus, quin in quibusdam discrepemus ab eis, maxime circa caeremonias tum missae, tum divini officii, circa lectiones Matutinarum, preces Horarum, cantus, hymnos, et alia hujusmodi, quae partim recenset cardinalis Bona.« Ita ille, simul etiam suggerens, cur Carthusiani solemne semper habuerint S. Benedicti festum, quod scilicet, non quidem solam ac totam sancti hujus monachorum Patris regulam, sed aliquot saltem ex hac capita ordinis sui seu statutis seu Consuetudinibus ascripsissent. Atque hinc factum etiam esse potest, ut Carthusiani ante S. Brunonis canonizationem S. Benedictum in sua confessione »Patrem suum« dixerint; ut proinde hinc etiam, S. Benedicti regulam [Col. 0301A] a S. Brunone primis Carthusiensibus fuisse praescriptam, neutiquam evincat Mabillonius.

495. Nec id porro etiam evincit duobus aliis hic adhuc discutiendis argumentis, quorum alterum a privilegio, per Paschalem II Lanvino, Squillacii post S. Brunonem priori concesso, alterum a professionis formula, apud Carthusianos usurpata, repetitur. Quis enim ex eo, quod haec eadem sit, quae Benedictinorum, merito concludendum putet, regulam, quae horum est, Carthusianorum pariter esse? Professionis formula eadem fere est quantum ad substantiam in plerisque, ne dicam in omnibus, religiosis ordinibus, nec propterea tamen horum omnium eadem pariter est quantum ad substantiam regula. Nec refert, professionis formulam tum Carthusianorum, [Col. 0301B] tum Benedictinorum iisdem plane verbis concipi. Uti enim ex eo, quod quaepiam regulae Benedictinae statuta verbotenus etiam in Carthusianorum regulam sint illata, consequens secundum jam dicta non est, ut hanc totam ac solam primis Carthusianis observandam S. Bruno praescripserit, ita nec hoc, ut consideranti patebit consectarium esse potest ex eo, quod, quibus verbis apud Benedictinos professionis formula concipitur, iisdem etiam hanc sibi usurpandam Carthusiani acceperint. Quod modo ad privilegium, a Paschale II Lanvino concessum pertinet, unice in hoc agitur de particulari monasterio Mentauri, a Lanvino, pontifice indulgente, tribus a Squillacio milliaribus erecto, in quo, qui vitae eremiticae idonei non erant, vivendi [Col. 0301C] modum, a Carthusianorum reliquorum vivendi modo diversum, tenuerunt; quare, etsi etiam novis monasterii illius incolis solam et integram S. Benedicti regulam diserte fuisse praescriptam, tantisper daremus, consectarium inde nondum foret, ut haec pariter primis Carthusiensibus a S. Brunone fuerit praescripta. Atque ita modo nullo prorsus ex argumentis, quibus Benedictinae raegulae Carthusienses a S. Brunone fuisse astrictos, Mabillonius contendit, evictum id utcunque dari, ex omnibus jam dictis satis liquet.

496. Et vero, ut meam modo hac in re aperte dicam sententiam, Sanctum nostrum nec se, nec suos ad solam ac totam S. Benedicti regulam observandam [Col. 0301D] obstrinxisse, vel ex eo palam est, quod, quaecunque observanda sibi suisque imposuit, reque ipsa observavit, ea fere omnia in Consuetudinibus Guigo scripto expresserit, multumque absit, ut hae solam ac totam Benedictinam regulam comprehendant. Vidit id tandem, quantum opinor, Mabillonius, hincque a priori opinione nonnihil deflectens, Brunonem duntaxat »S. Benedicti regulam, quatenus anachoretarum ferebat institutum, sibi suisque sectandam« proposuisse, Annal. Bened. lib. LXVI, num. 65 scripsit. Verum ne hoc quidem, uti ex jam dictis ac porro dicendis pronum est colligere, supra adducta e scriptore illo, quem tamen hic Veterum Script. tom. VI in Praefat., num. 32 Marteneus sequitur, argumenta evincunt. Ast contra, speciale quoddam [Col. 0302A] vitae genus S. Brunonem ejusque sequaces assumpsisse, seu speciali cuidam regulae, quae et a Benedictina et ab aliis quibuscunque ante conditis esset diversa, sese astrinxisse, merito contendit Carthusianus anonymus, annalium Carthusiensium libri quarti hactenus non vulgati auctor, ita hujus lucubrationis suae, ut Carthusianus Parisiensis num. 494 iterum laudatus me etiam docuit, loco ibidem citato scribens: »Haeftenus . . . libro primo Disquisitionum monasticarum, tractatu nono de regulis, duodecimo saeculo scriptis, disquisitione quarta statuta nostra, quae vere dici regulam fatetur, a regula sancti Benedicti distinguit. Et tractatu secundo libri secundi, disquisitione quinta de Carthusiensibus loquitur, tanquam diversis ab ordine Benedictino: »Ut eos [Col. 0302B] omittam,« inquit, »qui sub S. Benedicti regula Deo serviunt (qui potius unius ordinis variae congregationes, quam distincti ordines censendi sunt) ordo Carthusianus plurima a S. Benedicto mutuatus est, etc.« Quibus verbis aperte innuit Carthusienses, etsi plurima a sancto Benedicto mutuati sint, non tamen sub ejus regula Deo servire. Et revera tractatu sexto ejusdem libri, disquisitione quarta recensens ordines, Benedictinam regulam profitentes, nullam facit mentionem Carthusiensium.

497. »Idem censuit ante ducentos annos sanctus Antoninus, ita (part. nimirum II hist., tit. 15, cap. 14) scribens: »Post Benedictum omnes monachi Occidentis militant sub regula beati Benedicti [Col. 0302C] et ipsum habent in patrem, exceptis Carthusiensibus, qui habent speciales suas constitutiones.« Et revera cum Guigo, primus legifer noster dicat loco citato: »In Epistolis B. Hieronymi vel in regula B. Benedicti seu in caeteris scripturis authenticis omnia pene, quae in Carthusia religiose agere consuevimus, contineri,« his verbis satis aperte innuit, Carthusienses sibi aliquam specialem vivendi normam praescripsisse, a caeteris regulis diversam. Quam ob rem Franciscus a Puteo, explicans illud Raynaldi nostri statutum, quo prohibetur, ne professi in ordine Cisterciensium et consimilium, ad nos transeuntes, possint habere aliquam obedientiam, declarat, quod per illud verbum [Col. 0302D] CONSIMILIUM intelligantur monachi omnes, qui militant sub regula sancti Benedicti. Quis non videat, nostrum Puteanum tacite Carthusienses a caeteris sancti Benedicti monachis distinguere, tanquam alteri regulae subditos. Noster Boso, scribens contra eos qui dicunt ordinem Carthusiensem non habere regulam, agnoscit quidem statuta nostra ex diversis sanctorum Patrum scriptis composita esse: »Patet namque,« inquit, »in eisdem statutis, quod illa, quae ibi scripta sunt, aut sunt de regula B. Benedicti, aut de epistolis B. Hieronymi, aut de collationibus Patrum seu de Vitis Patrum vel etiam de libris Cassiani, et aliorum sanctorum doctorum Ecclesiae.« Deinde multas recenset regulas, subditque: »Sed ordo Carthusiensis nullam potuit assumere [Col. 0303A] de his praedictis, quia omnes praedictae regulae sunt vel fuerunt de vita communi et coenobitica instituta; de vita vero eremitica invenitur regula laudabilis et devota, a Petro Damiano stylo eloquentissimo edita et digesta, sed nec illam potuerunt et noluerunt Carthusienses assumere, quia vita Carthusiensium, ut supra ostensum est, quamvis a majori et digniori parte sit eremitica judicanda, tamen est composita ex solitaria et communi.

498. »Et ideo omnino oportuit, cum nulla prius esset talis religio, quod sibi facerent regulam specialem. Quia secundum regulas supra dictas beati Augustini, Benedicti et aliorum supra scriptorum monachi vel canonici simul habitare debent, simul [Col. 0303B] comedere, simul dormire et sic de singulis, sicut exigit vita coenobitica et communis. Carthusienses ergo, qui pro majori parte anachoreticam vitam ducunt, et soli frequenter comedunt et soli dormiunt, sicut superius est ostensum, non potuerunt sumere aliquam regulam de praedictis. Sed sibi novam, sanctam et rationabilem ediderunt, sancto Spiritu inspirante, quam, eodem Spiritu operante, sancta Romana Ecclesia ex certa scientia perfectissime confirmavit, ut alibi probabimus.« Ex his et aliis, quae diximus supra, patet, Carthusienses speciale quoddam vitae monasticae genus assumpsisse ac proinde ordinem, ab aliis ordinibus diversum, constituere in Ecclesia Dei.« Ita hactenus Carthusianus [Col. 0303C] anonymus laudatus, e rationibus, tum quas e Bosone ipsis hujus verbis recenset, tum quas aliunde repetit, contendens, regulam a regulis omnibus antecedentibus diversam, Carthusianos ac proin S. Brunonem, qui hos illam suo exemplo vivendique modo docuerat, sibi servandam statuisse. Et vero cum, ut Boso ait, Carthusianorum vitae ratio partim eremitica, partim coenobitica sit, nec ulla e regulis, ante S. Brunonis aetatem conscriptis, huusmodi vitae generi foret accommoda, aliam sane, quae hac praerogativa gauderet, sibi suisque sequacibus praescribere seu hisce exemplo suo effingere, necesse habuere. Sanctus noster primique ejus discipuli, idque proinde, ut verbis recitatis annalium Carthusiensium auctor anonymus contendit, [Col. 0303D] re etiam vera fecisse existimandi sunt; quod cum praeterea ex aliis etiam supra dictis satis manifestum appareat, finem rei hujus discussioni impono.



§ XXIX. An Victor III papa Carthusiensem ordinem approbarit, et qui sanctus Hugonem Gratianopolitanum episcopum sui reverentem habuerit, Carthusiaeque eremum sibi donari impetrarit.

499. Gaufredo, Vosiensi priori, qui, ut supra docui, Victori III papae visionem, qua hic Dominum, in Carthusiae eremo habitaculum sibi construentem, viderit, divinitus oblatam refert, in metrica, quam adornavit, Sancti nostri Vita fidem adhibuit Zacharias Benedictus, hincque, visionem illam a Deo, qui nihil facit frustra, Victori indubie, non quidem adhuc monacho, ut Gaufredus ait, sed jam papae [Col. 0304A] quo ex hac factam a sancto Carthusiae fundationem Dei opus esse, intelligeret, itaque ad hanc apostolica auctoritate confirmandam moveretur, oblatam fuisse, ratus, fuisse reipsa abs illo Carthusiae fundationem confirmatam, in animum induxit, ut sequentes, quibus rem hanc canit, versus fidem faciunt.

Septimus excelsis titulis in sede Latina
Gregorius residens orbis retinebat habenas;
Quo moriente, habuit Petri moderamina Victor,
Isque ad olympiacos tum forte aspexit in axes,
Felicesque choros vidit splendore corusco
Sedibus e sanctis laetum associare Tonantem;
Qui Carthusiacos pergens invisere colles,
Hi sibi fundabant dignas in cotibus aedes
[Col. 0304B] Obstupuit, montes illos et clima notavit,
Cursoremque illuc celerem celeresque tabellas
Misit, et Hugoni visa haec miracula scripsit.
Hugo admiratus, quodcunque evenerat illo
Tempore rescripsit, quaeve in confinibus illis
Egerat Omnipotens, calamo dat nota volanti,
Doctorem et senos comites a turbine mundi
Conversos, septem stellarum lumina nec non
Ordinis incepti seriem, strictumque rigorem.
500. Nuncius abscessit, Latiamque redivit ad urbem.
Maximus ut Pastor cepit nova nuncia, gaudens
Convocat extemplo patres, sanctumque senatum,
Quos Romana facit sublimes purpura, pandit
[Col. 0304C] Omne, quod acciderat, factum, et divinitus auctum
Confirmavit opus votis concordibus aulae,
Divinisque illud, confecto grammate, donis
Munivit, variisque effecit dotibus almum,
Servanturque notis signata bifrontibus aera.
Hic fuit ante gradum supremi culminis abbas
Montis Oliviferi, cui nomen ab urbe Casinas,
Quae fuit Aeneadum celebrata colonia quondam.
Hoc et idem plures summi fecere parentes,
Qui caput excelsum triplici diademate cingunt.
Ita ille, et visionem, quam hic canit, Victori papae, non adhuc, ut jam dixi, Cassinensi monacho, aut, si mavis, abbati, sed jam, contra ac Gaufredus scribit, creato summo pontifici, fuisse oblatam, et abs illo Carthusiae fundationem, cum hanc a S. Brunone [Col. 0304D] factam, ex Hugone, Gratianopolitano episcopo, intellexisset, datis litteris apostolicis confirmatam fuisse, memoriae prodens. Verum confirmationis hujus nec ipsemet Gaufredus, qui visionem Victori papae oblatam scribit, nec ulli alii, quos quidem hactenus viderim, meminerunt scriptores, Zacharia Benedicto antiquiores. Hinc fit, ut illam ex conjectura tantum, quam e credita sibi, quae Victori fuerit oblata, visione formavit, metricum illum Sancti nostri biographum astruxisse, vehementissime suspicer, ne dicam, pro indubitato habeam. Verum cum ex supra dictis Gaufredus, dum visionem, qua Victor III papa Deum, in solitudine Carthusiae habitaculum sibi construentem viderit, litteris mandavit, a veritate aberrarit, ab hac pariter, [Col. 0305A] quam ex visione illa format, cojecturam dictam aberrare ambigendum non est.

501. Ad haec Victor anno 1086 ad solium pontificale fuit evectus, nec vitam protraxit ultra annum proxime sequentem, quo ei Urbanus II successit; non exstitisse autem ante tempus, quo Urbanus II S. Petri cathedram occupare coepit, pontificias litteras, ordinis Carthusiensis facientes mentionem, anonymus primorum quinque Carthusiae priorum chronographus, seu antiquior Sancti nostri biographus, qui majoris utique fidei auctoritatisque est quam metricus, de quo hic, biographus Zacharias Benedictus, non obscure docet; postquam enim ab Urbano II litteras infra huc transcribendas, quibus Siguinus, Casae-Dei abbas, Carthusiam Landuino [Col. 0305B] hujusque sociis, qui eam, Brunone abeunte Romam, deseruerant, restituere jussus fuit, scriptas fuisse, num. 19 retulit, num. proxime sequenti subjungit: »Et istae videntur primae litterae papales, quae inveniuntur de ordine Carthusiensi facere mentionem.« Jam vero, cum litterae illae, quas ex dictis Urbanus scripsit, primae sint, quae ordinis Carthusiensis mentionem facere inveniantur, litteris scriptis a Victore III Carthusiae fundationem confirmatam seu approbatam non fuisse, pro indubitato, accedente praeterea universali de re hac scriptorum omnium antiquorum silentio, est habendum; ut proinde Zacharias Benedictus id factum, perperam notarit. Nec ex hoc tantum metricus hic sancti biographus [Col. 0305C] erroris arguendus venit; verum etiam ex eo, quod S. Hugonem, Gratianopolitanum episcopum, Carthusiensem habitum a S. Brunone suscepisse, Carthusianisque adeo fuisse etiam ascriptum, memoriae prodat; etenim rei hujus nuspiam meminit Guigo, Hugonis accuratissimus fideque dignissimus biographus, qui tamen eam, si fuisset, omni dubio procul sciturus, scitamque litteris commendaturus fuisset.

502. Ast hic error, a subdititio Sigeberto (adi num. 297) primum profectus, utcunque excusandus videtur: etsi enim Hugo habitum Carthusiensem nunquam induerit, Carthusianus tamen quodammodo aestimari potuit, tum ob desiderium, quo, ut Carthusianum, abdicato episcopatu, profiteri posset, [Col. 0305D] arsisse dignoscitur, tum ob singularem, quo in Carthusianos ferebatur, affectum frequentemque cum hisce in Carthusia commorationem. Ac maximum quidem S. Hugonis in S. Brunonem Carthusianosque affectum fuisse, palam est tum ex Guigonis verbis supra hunc transcriptis, tum ex eo quod, ut Guibertus de Novigento lib. I de Vita sua cap. 11 docet, »abbatis« quodammodo ac »provisoris« domus Carthusiensis »vices,« cum scilicet ex ea Bruno jam discessisset, agere gravatus non sit sanctus ille antistes. Accedit antiquior Sancti nostri biographus, qui eum ita in ordinem domumque Carthusiensem beneficum fuisse, num. 14 scribit, ut tum hujus, tum illius cum S. Brunone dici possit »fundator, et quamvis non primus, tamen quodammodo [Col. 0306A] praecipuus institutor.« Quod autem ad Hugonis in Carthusia commorationem pertinet, fuisse hanc sane admodum frequentem, ejusdemque illum tempore ad Carthusianorum exemplar ac normam, unde et pro Carthusiano quodammodo haberi potuerit, vitam suam ad amussim exegisse, docet nos iterum Guigo in conscripta a se sancti illius antistitis Vita partim verbis supra huc jam transcriptis, partim hisce, quae nunc subdo: »In tantum autem (S. Hugo videlicet) eremum (Carthusiae cum S. Brunone ejusque sociis) devotus incolebat et sedulus, ut eum magister Bruno nonnunquam exire compelleret, Ite, dicens, ite ad oves vestras, eisque, quod debetis, exsolvite. Eo tempore, magnae paupertatis et humilitatis ardore succensus, voluit equitaturas [Col. 0306B] suas cunctas vendere, et diviso pauperibus pretio, propriis pedibus in praedicatione discurrere. Sed homo profundi cordis, magister Bruno scilicet, cujus consiliis non aliter, quam praeceptis obtemperabat abbatis, non consensit timens, ne apud se forsan extolleretur, aut a caeteris de singularitate judicaretur episcopis; aut (quod dubium non erat) id ipsum propter asperitatem et inaequalitatem itinerum consummare non posset.«

503. Nec tantum, quod jam dixi, ex hisce Guigonis verbis intelligitur, verum etiam Hugonem non minori in S. Brunonem veneratione, quam affectu fuisse, tantamque eam exstitisse, ut illum abbatis quodammodo loco haberet. Hinc merito antiquior [Col. 0306C] Sancti nostri biographus transcriptis tum hisce, tum aliis, quae jam supra data sunt, Guigonis verbis num. 14 subjungit: »Omnia praedicta sunt verba domni Guigonis scripta in Vita S. Hugonis, Gratianopolitani episcopi, quae hic inserenda judicavimus, quia in eis primordia fundationis Carthusiae declarantur, et magistri Brunonis excellentia innotescit et in hoc quod eidem tam venerabilis, tam sanctus episcopus cum tanta reverentia sic ferventer et humiliter adhaerebat.« Maximo porro in amore ac pretio apud S. Hugonem exstitisse Sanctum nostrum ejusque socios, recte etiam concluseris tum ex charta, quam, si Mabillonius (neque enim an haec uspiam existat, novi) Praefatione in saeculi VI Benedictini parte II, num. 86 recte notet, vix [Col. 0306D] uno mense integro post S. Brunonis ad Hugonem accessum presbyteris et laicis sui episcopatus sanctus ille antistes scripsit, praecipiens, »Ut ne feminae (verba sunt Mabillonii) transeant per terram Carthusiae fratrum, qui, Deo placere cupientes, mundum et turbas fugiebant; et ne quisquam intra terminos ipsorum possessionis piscationem aut venationem exerceat, et sua animalia pascenda deducat,« tum ex eo quod Sancto ejusque sociis, quidquid sibi in Carthusiam juris competeret, libens cesserit, verosimillimeque etiam, ut Blomenvenna, Puteanum iterum aliosque Sancti biographos sibi consentientes habens, affirmat, effecerit, ut alii, qui in eamdem eremum juris quidpiam haberent, ei data charta publica in S. Brunonis [Col. 0307A] ejusque sociorum favorem renuntiarint. Integram illam, ut locus exigere videtur, modo huc ex apographo, Chronologico-diplomaticae Morkensii Diatribae supra jam saepius laudatae inserto, transcribo. Sic habet: »Gratia sanctae et individuae Trinitatis misericorditer nostrae salutis admoniti, recordati sumus humanae statum conditionis et vitae fragilis lapsus inevitabiles, quam sine termino ducimus in peccatis. Itaque judicavimus, nos peccati servos de manu mortis redimere, temporalia pro coelestibus mutare, aeternam haereditatem pretio periturae possessionis comparare, ne duplici contritione conteramur, et praesentis vitae miserias laborum et dolorum initium sumamus.

504. »Itaque magistro Brunoni et his, qui cum eo [Col. 0307B] venerunt, fratribus, ut Deo vacarent, ad inhabitandum solitudinem quaerentibus, ipsis eorumque successoribus in aeternam possessionem spatiosam eremum concessimus, Ego Humbertus de Miribel, una cum Odone fratre meo et caeteris, qui juris aliquid habebant in praedicto loco; hi vero scilicet, Hugo de Tolnone, Anselmus Garcinus; deinde Lucia et filii ejus Rostanus, Guigo, Anselmus, Pontius atque Boso, precibus et interventu praedictae matris eorum; Bernardus quoque Longobardus cum filiis suis; similiter et domnus abbas Siguinus de Casa-Dei cum suorum fratrum conventu, quidquid ibi juris habere videbantur, supradictis concesserunt fratribus. Ipsa vero, quam eis dedimus, eremus hos habet terminos, scilicet infra locum, qui vocatur Clusa, et rupem [Col. 0307C] claudentem vallem et pertingentem usque ad molarem claudentem et dividentem Combam-Caldam, et pervenientem usque ad rapem mediam, quae est super Borghesos; deinde molarem alium, qui descendendo perducitur per usque ad rupem a Bonviant. Exinde molarem alium, qui descendendo perducitur per crepidinem plataneti a Bonviant usque ad rupem, quae est supra furnum de la Follia. Similiter ab illo monte, qui de eadem rupe porrigitur usque ad montem Aillinart, et a monte Aillinart descendendo extenditur juxta Mortam contra Occidentem usque ad rupem, quae est super Correriam, et ab hac rupe porrigitur usque ad rupem de Pertuso. Inde postremo protenditur descendendo usque ad flumen, [Col. 0307D] quod vocatur Guerus mortuus. Inde quoque ab eodem clauditur usque ad Clusam. Si qua vero persona potens aut impotens hanc donationem infregerit, tanquam sacrilegii rea ab Omnipotentis Dei gratia et fidelium consortio separata anathemate maranatha feriatur aeterni ignis incendio, nisi digne satisfecerit, cum Dathan et Abiron et Juda proditore concremanda.

505. »Praefata quidem terra, his terminationibus conclusa, a magistro Brunone et ab his, qui cum eo erant, fratribus coepit inhabitari et construi anno ab Incarnatione Domini 1084; episcopatus vero domini Hugonis, Gratianopolitani episcopi, quarto, qui videlicet laudat et corroborat hoc donum, quod fecerunt supra scriptae personae, cum omni conventu [Col. 0308A] clericorum suorum, et quantum ad se pertinet, quidquid sui juris esse videtur, omnino concedit. Testes Hugo decanus, Joannes de Podio, et Rostagnus Guigo de Lanz, et Galterus Bueta, Petrus et Gilbertus, Agelbertus et Aldelemus, Petrus et Ricardus. Lecta est autem haec charta Gratianopoli in ecclesia beatae et gloriosae semper Virginis Mariae, quarta Feria secundae hebdomadae Dominici Adventus in praesentia praedicti domini Hugonis, Gratianopolis episcopi, atque canonicorum suorum, aliorumque multorum, tam sacerdotum, quam caeterorum ordinum clericorum, celebrantium sanctam synodum quinto Idus Decembris.« Cum haec charta, quae, ut characteres chronici, quibus munita est, testantur, hebdomadae secundae Adventus Feria quarta, quae in [Col. 0308B] nonum Decembris diem incidit, lecta est, S. Brunone Carthusiam adhuc inhabitante, seu temporis spatio, annum 1084, quinque sequentes et partem anni 1090 complectente, data haud dubie sit, tuncque, ut computanti aut etiam Chronologiam Technicam Labbei duntaxat inspicienti patescet, Feriam quartam hebdomadae secundae Adventus in quintum Idus seu diem nonum Decembris incidere solo anno 1086 contigerit, fuisse chartam, quae huc jam transcripta est, hoc ipso anno lectam seu datam, manifestissimum est.

506. Atque hoc primum est, quod in illam notandum occurrit. Ne porro erronea in notis chronicis a quoquam putetur, exponendum modo, qui in ea a Sancto ejusque sociis, quod anni 1084 mense Junio [Col. 0308C] ex dictis factum, Carthusiae eremus inhabitari coepta recte dicatur anno quarto episcopatus Hugonis, Gratianopolitani episcopi, qui interim, ut supra ostendi, jam inde ab anno 1079 electus, annique proxime sequentis initio consecratus fuit Gratianopolitanus episcopus, quique adeo, cum Carthusiae eremus inhabitari a Sancto coepit, quintum jam inde episcopatus annum egerit, si modo episcopatus ejus anni vel ab electione vel a consecratione sint computandi. Verum idne ita fieri necesse est? Anonymus Tractatus de S. Brunone a Carthusianis hujatibus mecum communicati auctor annos episcopatus Hugonis non ab electione, aut consecratione, sed ab adita episcopatus possessione computari solitos fuisse, Hugonemque [Col. 0308D] non ante exeuntem annum 1080 episcopatus Gratianopolitani possessionem adiisse, praefatus, ita mox, quo tam hoc, quam illud evictum dat, subjungit: »Asservatur in Majoris Carthusiae tabulario donatio per Guigonem comitem et reginam Mathildem illius uxorem domui Calesiensi facta, quae data est anno Incarnationis Domini 1110, XI Kal. Novembris, anno pontificatus domini Hugonis, episcopi Gratianopolitani XXX. Hic annus pontificatus Hugonis non est electionis aut consecrationis; alias enim (cum scilicet, ut iterum mox monui, Hugo anno 1079 electus, annique proxime sequentis initio consecratus sit Gratianopolitanus episcopus) notandus fuisset XXXI aut XXXII. Dicendus est igitur annus possessionis, quam nondum (illum) adeptum fuisse anno 1080 [Col. 0309A] mense Octobri sequitur ex die designata XI Kal. Novembris.

507. »Idem necessario conficiendum est ex alio instrumento, quod extat editum De usu feodorum Delphinatus, cujus initium et finis sic habent: »Ego Hugo, Gratianopolitanus episcopus, rogatu canonicorum concessi abbati Bosoni beatae Mariae Crudatensis, et successoribus suis tres ecclesias . . . . Facta est haec donatio de tribus praedictis ecclesiis . . . . IV Nonas Novembris anno Incarnationis Domini 1110, anno pontificatus domini Hugonis episcopi XXX.« Ergo necdum episcopatum Hugo inierat sub initium Novembris anni saepe dicti 1080.« Ad haec ut, quod hic instituti mei ratio postulat, adjungam, cum Hugoni, utpote ex dictis anno 1079 [Col. 0309B] electo, ineunteque anno 1080 consecrato Gratianopolitano episcopo, anno 1110 ad IV Nonas seu ad secundam Novembris diem jam provecto, annus ab electione consecrationeque non trigesimus, sed trigesimus primus fluxerit, et tamen instrumentum, cujus hic initium et finem Tractatus de S. Brunone auctor anonymus exhibet, anno episcopatus Hugonis trigesimo datum notetur, consequens est, ut tam in hoc, quam in altero, quo Guigo comes ejusque uxor Mathildis domui Calesiensi benefecit, anni episcopatus Hugonis, Gratianopolitani antistitis, non ab electione consecrationeve, sed ab adita post consecrationem sedis illius possessione numerentur. Jam vero, cum res ita habeat, uti laudatus Carthusianus anonymus supra affirmat, annosque adeo episcopatus [Col. 0309C] Hugonis non ab electione consecrationeve, sed ab adita primum possessione computari solitos fuisse, veritati consonum appareat, non est sane, cur supra huc transcripta donationis Carthusiae charta erroris in notis chronicis suspecta habeatur, accuseturve ex eo, quod Carthusiae eremum anno episcopatus Hugonis Gratianopolitani antistitis quarto a S. Brunone ejusque sociis inhabitari coeptam prodat; quod ex supra dictis verum esse non potest, nisi instituto computo a tempore, quo Hugo episcopatus possessionem iniit.



§ XXX. Sanctus, a summo pontifice arcessitus, Carthusiam, rite jam ordinatam, incolarumque numero auctam, deserere cogitur: quandonam id, et quanto discipulorum Brunonis luctu factum.
[Col. 0309D]

508. Quatuor aut quinque, aut etiam paucioribus a Sancti ejusque sociorum in Carthusiam ingressu elapsis annis, eo jam inde modo, qui vitae eremiticae maxime congruit, rite omnia, tum quantum ad religiosorum eremi incolarum habitacula, tum quantum ad vivendi normam, fuisse ordinata, dubitandum non apparet, uti etiam Sanctum ejusque socios susceptae vitae austeritate juxta ac sanctimonia longe lateque inclaruisse. Atque hinc factum reor, ut et nonnulli alii ad incultam antea ac pene inaccessam eremum venerint, atque in celeberrimi, qui hanc moderabatur, Viri discipulorum numerum cooptari postularint. Ac primo quidem, Petrum et Lambertum, qui una cum Sancto, Carthusiam nondum ingresso, [Col. 0310A] in Siccae-Fontanae solitudine vitam eremiticam, uti plus semel e Mabillonio jam laudata monasterii Molismensis charta fidem facit, aliquandiu duxere, institutum a Brunone vitae genus tandem etiam sive in Carthusia sive in Calabria esse amplexos, Historiae litterariae Franciae scriptores tom. IX, pag. 241 non obscure indicant. Ibi enim opinari sese, manifestant, Petrum quidem a Petro, qui, quamvis Bethunae natus esset, a diuturna tamen sua in Francia commoratione Francus cognominatus fuit, secundusque a S. Brunone (adi Labbeum tom. I Bibliothecae novae librorum mss. pag. 639) Carthusiae prior exstitit, Lambertum autem a Lamberto, qui Carthusiae Calabrinae prior seu magister religiosis hujus incolis optimas leges praescripsit, diversum [Col. 0310B] non esse. Et vero, cum facile factum esse queat, ut Petrus et Lambertus, qui prius Brunonem e Siccae-Fontanae solitudine Gratianopolim abeuntem, sequi noluerant, consilium postea, cum de fixa a Sancto in Carthusia sede inaudivissent, mutarint atque in horridam hanc eremum, Sancto annuente, concesserint, reipsa id fecisse illos, neutiquam vero apparet absimile, licet interim Lambertum, qui cum Sancto in Siccae-Fontanae solitudine versatus est, eumdem cum Lamberto, Carthusiae Calabrinae priore, asseverare non ausim.

509. Ast quocunque modo res habeat, fuisse equidem, dum Sanctus e Carthusiae eremo discessit, discipulos ejus numero plures, quam cum primum hanc solitudinem ingrederetur, suadent mihi binae [Col. 0310C] chartae, infra integrae huc transcribendae, quarum altera Rogerius, Calabriae et Siciliae comes, eremum Calabrinam S. Brunoni ejusque sociis donat, altera donationem hanc Rogerius Apuliae, Calabriae Siciliaeque dux, cujus Rogerius comes patruus erat, confirmat. In priori enim comes ita loquitur: »Rogerius Dei gratia omnes Calabriae et Siciliae omnibus fidelibus suis et Ecclesiae Dei filiis tam praesentibus quam futuris salutem. Notum esse volumus fraternitati vestrae, per Dei misericordiam a Galliarum partibus ad regionem istam Calabriae sanctae religionis, viros Brunonem videlicet et Lanvinum cum sociis eorum pervenisse, etc.« In posteriori vero Rogerius dux hunc fatur in modum: »Rogerius Apuliae, Calabriae, [Col. 0310D] Siciliae Dei gratia dux, omnibus fidelibus Christianis praesentibus et futuris in Domino salutem. Notum esse volumus fraternitati vestrae de duobus viris, Brunone scilicet et Lanvino, qui sanctae religionis studio accensi cum sociis suis in terram Calabriae a Galliarum partibus, disponente Deo, venerunt, etc.« Sanctus ergo, cum in Calabriam, quod ex dicendis non diu admodum ab ejus e Carthusia egressu factum, ad comitem Rogerium venit, socios sibi aliquot, e Gallia appulsos, quorum in hisce chartis mentio fit, habebat adjunctos; quare, cum unus saltem ex his, Lanvinus videlicet, ab omnibus sex Sancti sociis, Carthusiae eremum cum eo primum ingressis, sit diversus, consectarium fit, Sancti discipulos, dum hic e Carthusiae eremo pontificem [Col. 0311A] aditurus discederet, numero plures fuisse, quam cum solitudinem eam primum ingrederetur; Lanvinum autem, in binis laudatis chartis memoratum, ab omnibus sex dictis Sancti sociis, seu potius, quod hic potissimum dubium non nemini videri queat, a Landuino esse diversum, sic ostendo: Sanctus, uti ex dicendis patescet, non prius cum Lanvino in Calabrinam eremum secessit, dictisque binis chartis sibi illam donari ac confirmari impetravit, quam cum Carthusiam majorem, quam deseruerant, Landuinus una cum discipulis, seu Carthusianus, quibus a S. Brunone fuerat praefectus, repetiisset, ut proinde, hunc ab illo diversum esse, sit necessum.

510. Ad haec Lanvinus, qui cum Sancto in Calabrinam eremum secessit, in Normannia, Franciae [Col. 0311B] provincia, Landuinus vero, qui, monente S. Brunone, Carthusiam Majorem repetiit, in Tuscia natus erat. Accedit, Landuinum Tuscum anno 1100, cum e Carthusia Majori, cui prior praeerat, Brunonem in Calabriam venisset invisum, diem extremum (adi Labbeum tom. I Bibliothecae novae librorum mss. pag. 639) clausisse; Lanvinum autem S. Brunoni, qui anno ex dicendis 1101 obiit, vixisse superstitem, eique in Carthusiae Calabrinae praefecturam fuisse suffectum, uti videre licet apud Mabillonium Annalium Benedictinorum lib. LXX, num. 30. Lanvinum itaque, qui cum Sancto in eremo Calabrina commoratus est, a Landuino Tusco esse distinctum, indubitatum est, quod, ne unum cum altero in [Col. 0311C] decursu confundas, bene est notandum. Porro e Sancti sociis, quorum binae chartae proxime memoratae mentionem faciunt, aliquot saltem adhuc alii verosimillime fuerunt a sex Sancti sociis, Carthusiae eremum cum eo primum ingressis, diversi; ut proinde hi, cum inde Sanctus abiit, Calabriamque petiit, numero jam aucti exstiterint. Nec est, quod reponas, socios, quibuscum Sanctus in Calabriam venisse in laudatis binis chartis memoratur, ac nominatim Lanvinum (adi in Brunonis Vita cap. 17 Zanottium) non prius ei sese, quam cum, relicta Carthusia, in Italia jam existeret adjunxisse; Sanctum enim brevi temporis spatio, quo ex dicendis, antequam in Calabriam secederet, apud pontificem commoratus est, invenisse statim Romae, qui in [Col. 0311D] disciplinam ejus sese dederint, appulsos e Galliarum partibus viros, quod tamen, ut quidquam hic contra opinionem nostram posset confici, requireretur, parum verosimile apparet.

511. Quod cum ita habeat, esse sane non videtur, cur, an Sanctus, cum e Carthusia discessit, discipulorum suorum numerum auctum viderit, revocetur in dubium, magisque eum adhuc augeri indubie vidisset, si diuturnior ejus esse potuisset in Carthusia commoratio. Verum, cum sex annis, quorum ultimus saltem incompletus ex dicendis fuerit, Carthusiae eremum prior seu potius (is enim illi proximisque ejus successoribus titulus ab omnibus fere scriptoribus tribuitur) magister rexisset, pontificium fuit allatum mandatum, quo ei, ut ad Romanam curiam [Col. 0312A] sese conferret, severissime ab Urbano II papa, ad pontificalem apicem anno 1088 evecto, injungebatur. Hic olim Sancti nostri Remis, ut jam supra docui, fuerat discipulus, hincque raram viri prudentiam ingeniique sagacitatem apprime perspectam habens, eum apud se, quo ad consilia adhiberetur, habere volebat in difficillimis illis temporibus, quibus a papa dissidente frequenterque arma in pontificios in Italia movente imperatore Henrico IV, deplorandum in modum res Ecclesiae in Italia et Germania erant turbatae. Ut nuntius ille ad Brunonis discipulorum aures pervenit, ingens mox omnium animos luctus subiit. Audi quae huc spectantia Blomenvenna in Sancti nostri Vita a se conscripta commemoret. »Et ecce, inquit, vix [Col. 0312B] annis sex in tali conversatione exactis, rursum tentatur . . . Papa nempe Urbanus II, prius dictus Otto, abbas Cluniacensis, qui olim discipulus fuerat beati Brunonis, cum pontificatum summum adeptus esset, cupiens illum digne administrare, non immemor excellentissimae doctrinae et probitatis ejusdem sui praeceptoris, vocavit eum ad sanctae Ecclesiae obsequium, addito etiam obedientiae praecepto.«

512. »Quo perlecto mandato, vox in Rama audita est, ululatus et prolatus multus filiorum sancti Brunonis, nolentium consolari obtestantiumque Patrem, quod ejus orbati solatio nullo pacto in loco horroris et vastae solitudinis perseverare possent. Sed si maneret, manerent, si abiret, [Col. 0312C] abirent et ipsi. Quorum fletibus piissimus Bruno vehementer turbatus et ad compassionem motus, cum sibi quoque durissimum esset, post tam placidae et tranquillae solitudinis quietem rursum externis curis et inquietudinibus implicari. Nisus est tamen eorum animos sedare et consolari. Sciebat ipse scriptum esse: »Qui vos audit, me audit, et quod semel loquitur Deus, et secundo id ipsum non repetit.« Et ideo non aliter Apostolici jussionem, quam coelesti oraculo ad se delapsam vocem accepit. Quapropter alloquens suos ait: Manere vobiscum, fratres mei dilectissimi, gratissimum mihi est, separari a vobis gravissimum. Sed mandatis apostolicis obedire necessarium mihi est. Quid enim prodesset hic vobiscum exterius carnem [Col. 0312D] jejuniis et abstinentiis atterere, si per inobedientiam animae meae damnationem contingat acquirere, etc.« Ac deinde nonnullis adhuc, quibus ultro citroque sermonem miscentes inducit Sanctum ejusque discipulos, interpositis, subjungit: »Audiens haec beatus Bruno, cum videret eos consolationem non recipere, nec persuaderi eis posse, ut manerent, metuens, ne post suum et eorum recessum eremus Carthusiae, locus jam Deo dicatus, ad manus laicas et profanas iterum deveniret, cogitans scilicet illam cum suis repetere, commendavit et dedit eam venerabili viro domino Siguino abbati monasterii Casae-Dei, qui unus fuerat ex primis donatoribus, de quibus diximus, confecto super hoc publico instrumento. Sicque beatus Bruno, suscepta benedictione [Col. 0313A] a sancto Hugone, episcopo Gratianopolitano, obedientia cogente, Romam profectus est.«

513. Ita hactenus ille, Puteano, e quo iterum sua fere omnia mutuatus est, apprime consonans, nec pugnans cum antiquiore Sancti nostri biographo seu primorum quinque Carthusiae Priorum Chronologo. Atque hi omnes tres quidem, uti etiam, qui sua e duobus horum recentioribus, Puteano scilicet et Blomenvenna, deprompsit, Surius, universos Sancti discipulos summo fuisse, cum eum e Carthusia a Pontifice accersiri intellexerunt, moerore affectos, Carthusiamque, abeunte Sancto, deserere statuisse, litteris recte consignasse videntur. Id enim, ut ut a nullo prorsus auctore synchrono seu aequali memoriae proditum inveniatur, veritati tamen [Col. 0313B] e restitutionis Carthusiae infra huc transcribenda charta, utpote in qua ex hac eremo S. Brunonis socii ob hujus absentiam recessisse innuuntur, consonum videtur. Verum indicant etiam recentiores laudati Sancti nostri biographi, Brunonem, cum Carthusiam Siguino dedit, atque ex hac, ad pontificem se collaturus, exiit, isthuc postea redire statuisse; quod, cum instrumento, quo Sanctus, ad pontificem tendens, Siguino Casae-Dei abbati Carthusiam donavit, nulla omnino de hac Brunoni ejusque sociis, si redirent, reddenda mentio ingeratur, parum verosimile mihi apparet. Nec verosimilius est, quod tamen etiam nonnulli volunt, instrumentum, quo Sanctus Carthusiam Casae-Dei [Col. 0313C] abbati Siguino contulit, datum ei jam tum fuisse, cum ejus discipuli e Carthusia ob dilecti ex hac Magistri discessum nondum dilaberentur, dilapsurique tantummodo brevi post a Sancto praeviderentur.

514. Etenim in charta restitutionis Carthusiae dicitur Bruno Carthusiam, cum »loci, fratribus recedentibus propter absentiam ejus, destitutionem videret,« Siguino abbati dedisse ac commendasse; ut proinde instrumentum, quo Carthusiam Siguino Sanctus dedit, collatum ei, primis Carthusiae Majoris incolis Sancti discipulis nondum dilabentibus seu Carthusiam relinquentibus, haud fuerit, maxime cum id in fratrum seu discipulorum Sancti e Carthusia recessu factum, diserte tradatur in epistola infra pariter huc transcribenda, qua Urbanus [Col. 0313D] II papa Siguino abbati, ut Carthusiae eremum S. Brunonis discipulis, ad hanc redeuntibus, restituat, injungit. At vero, inquies, si Sanctus chartam, qua Carthusiam Siguino dedit, dilabentibus e Carthusia discipulis suis, seu in horum ex eremo illa recessu impertiit, qui verum intelligetur, esse illos ob Sancti absentiam seu eo in itinere e Carthusia versus pontificem jam existente, uti charta restitutionis Carthusiae jam pluries laudata indicat, e Carthusia dilapsos? Mabillonius in Annalibus Benedictis lib. LXXVII, num. 92, sic scribit: »Eodem tempore, quo natus est Bernardus, Bruno, Carthusiae Majoris primus institutor, ab Urbano II, qui ipsius apud Remos discipulus fuerat, Romam evocatur, ut ejus consiliis in Ecclesiae moderamine uteretur, [Col. 0314A] Aegre hanc discessionem tulit novellus grex, tanti Pastoris solatio destitutus; cunctisque, eo absente, intolerabilis visa est Carthusiae habitatio et vitae asperitas. Sed tandem parendum fuit summi pontificis auctoritati, qui locum Seguino, abbati Casae-Dei, commendavit. Recessit itaque Bruno e Carthusia post annos sex, quam eam incolere coeperat. Ejus discessu conturbati fratres, quae humana tentatio est in rebus arduis deficiente magni meriti duce, locum deserunt; quod ubi Bruno rescivisset, litteris ad Seguinum, Casae-Dei abbatem, scriptis Carthusiam ei ejusque monasterio concessit.«

515. Ita Mabillonius, Brunonem scilicet tunc demum, cum in itinere Romano aut etiam Romae versaretur, instrumentum, quo Carthusiam in Seguinum [Col. 0314B] abbatem transcripsit, confecisse epistolaque ad eum misisse, indicans. Et sane, re ita considerata, facile quisque intelliget, qui, cum Sanctus jam absens esset, seu in itinere versus pontificem aut Romae existeret, discipuli ejus dilabi e Carthusia, ipseque hisce dilabentibus seu potius dilapsis, instrumentum publicum, quo hanc Siguino Casae-Dei abbati tradidit, donare potuerit, salva eorum omnium veritate, quae in charta restitutionis Carthusiae occurrunt. Attamen cum Sanctus, antequam iter Romanum susciperet, in ipso discipulorum suorum e Carthusia recessus actu Carthusiam in Siguinum Casae-Dei abbatem transcripsisse videatur, ita malim rem gestam concipere: S. Bruno, [Col. 0314C] cum e Carthusia, Landuino in locum suum substituto, jam excesserat, ad Hugonem Gratianopolitanum episcopum, uti reipsa fecisse a Blomenvenna aliisque narratur, sese, ei valedicturus, contulerit, discipulique interea, quos in Carthusia reliquerat, audito Sancti discessu, Carthusiam pariter, desiderium ejus ferre haud valentes, reliquerint. Ita sane facili etiam negotio intelligetur, qui et Sanctus, e Carthusia discedens, dilabentibus ex hac discipulis suis, mox id audire et instrumentum, quo Carthusiam Siguino Casae-Dei abbati commendavit, conficere, confectumque aut ipsemet ad hunc deferre, aut etiam ab altero deferendum curare potuerit.

516. Porro ex charta restitutionis Carthusiae [Col. 0314D] etiam collige, opinionem eorum, qui Sanctum in itinere, quod pontificem versus suscepit, omnes prorsus suos in Carthusia discipulos comites habuisse statuunt, veritati neutiquam posse congruere. In illa enim charta, qua hisce Siguinus Carthusiam restituit, Bruno abiens Landuinum omnibus aliis suis discipulis in Carthusia commorantibus praeposuisse dicitur; qui autem factum id esse queat, si cum Sancto et Landuinus et reliqui omnes ejus discipuli iter versus pontificem susceperint? Verum nonne Sanctus aliquot saltem ex hisce socios itineris sibi habuit adjunctos! Est sane, cur id non nemo sibi persuadeat, cum, ut supra docui, in chartis Rogerii comitis, et Rogerii ducis Sanctus cum sociis sibi adjunctis e Galliae partibus in Calabriam [Col. 0315A] dicatur advenisse, nec sat apte dici id posse videatur, nisi Sanctus una cum sociis, quos sibi habebat adjunctos, iter Calabriam versus ex ipsa Gallia inchoarit. Quod si interim id displiceat, dubitandum equidem non est, quin Sanctus, cum omnes ejus Carthusienses discipuli consecuti eum in Italia essent, aliquot ex hisce, in Carthusiam remissis aliis, apud se retinuerit. Unde enim alioquin cum ad comitem Rogerium (adi num. 509 et seq.) in Calabriam accessit, socios sibi, qui e Galliarum partibus venissent, habuisset adjunctos? Sed haec de discipulis, quos Sanctus, cum Carthusiam summi pontificis jussu deseruit, curiamque Romanam petiit, sub disciplina sua habuerit, dicta sufficiant; in tempus modo, quo sese, Carthusia deserta, ad [Col. 0315B] curiam Romanam contulerit, inquiramus.

517. Baronius id anno 1092 factum statuit, quod Sanctus, uti intellexerat, anno commorationis in Carthusia sexto ad curiam Romanam fuisset evocatus, sexque anni ab anno 1086, quo, ut supra vidimus, Sancti in Carthusiam secessum consignat, ad dictum annum 1092 deducant. Verum cum ex supra dictis Bruno non anno primum 1086, sed jam inde ab anno 1084 in Carthusiae eremo sedem fixerit, seque ut antiquissimum fideque ex dictis dignissimum primorum quator Carthusiae priorum Chronicon in Sancti elogio, num. 7 huc transcripto, testatur, Romanam ad curiam, cum eremum Carthusiae rexisset sex annis, contulerit, consectarium [Col. 0315C] fit, ut id anno 1090, ultra mensem Junium, quo ex dictis sese in Carthusiam Sanctus abdidit, jam provecto, indubie fecerit, si anni sex, quibus in Carthusia commoratus a primorum quatuor Carthusiae priorum Chronologo traditur, pro completis sint abendi. Ac Mabillonius quidem in Annalibus Benedictinis lib. LXVII, num. 92 Sancti e Carthusia egressum anno 1090 innectit. Mabillonio consonant Historiae litterariae Franciae Scriptores tom. IX, pag. 239, uti etiam Pagius in Criticis, aliique eruditi passim omnes. Verum in Vita Urbani II papae Mabillonii et Ruinartii Operum posthumorum tom. III inserta, pag. 69 posterior e binis hisce scriptoribus, postquam, Urbanum II papam anno 1089 concilium seu synodum Melphi celebrasse, Barii ossa [Col. 0315D] S. Nicolai transtulisse, Eliam episcopum consecrasse ac tandem Calabriam perlustrando Rhegium usque penetrasse narravit, ita memorat: »Eadem etiam occasione Brunonem, Carthusianorum parentem, cum Urbano Calabriam perlustrasse, plus quam probabile est. Is nempe a pontifice, suo olim, ut diximus, cum litteras vir sanctus in Remensis ecclesiae academia doceret, discipulo, evocatus, hoc anno (1089 videlicet) ad illum accessit, nec dubium, quin etiam eum secutus fuerit in Apuliam et Calabriam, cum eo animo Brunonem accersivisset Urbanus, ut ejus consiliis in rebus difficillimis, quae tunc frequenter emergebant, uteretur. Aliud habetur ejusdem rei argumentum, quod nempe Brunonis sanctitas ex eo tempore adeo nota fuerit apud [Col. 0316A] Calabros, ut paulo post datus ei fuerit locus in ea regione ad inhabitandum, quem reipsa anno sequenti cum nonnullis e suis incolebat. Id constat ex Rogerii comitis diplomate, quod G. Surianus in Notis ad Vitam S. Brunonis, et Ughellus tom. IX simul cum Theodori Squillacensis episcopi confirmatione ediderunt.«

518. Quod si ergo recte hic notet Ruinartius, Sanctus noster jam inde ab anno 1089, et quidem, hoc nondum ultra mensem Septembrem provecto, ad Urbanum II papam accesserit; Urbanum enim, ut vult, in Apuliam anno illo proficiscentem comitatus est, concilioque, ibidem tunc mense Septembri, ut docet, celebrato, cum eo interfuit. Verum nihilne est, quod hanc Ruinartii opinionem vetet [Col. 0316B] amplecti, seu a vero alienam esse evidenter evincat? Antiquior Sancti nostri biographus num. 24 ita de Brunone prodit memoriae: »Eremum Carthusiae rexit sex annis, et post, ut praedictum est, a papa vocatus, et non diu post ad eremum Calabriae, cui Turris nomen est, transiens, ibi, sancto constructo monasterio, multorum Dei servorum anachoretarum rector exstitit et minister, et ibidem, felici vitae suae cursu peracto, migravit ad Dominum post egressum Carthusiae undecimo anno, nec plus, nec minus, sicut in libris Consuetudinum domni Guigonis, quae sunt in domo Carthusiae, continetur.« Ita ille, cui si assentiendum sit, Sancti e Carthusia egressum seu accessum ad Urbanum II papam anno 1089, [Col. 0316C] ultra Septembrem non provecto, Ruinartius omni dubio procul perperam innectit. Cum enim Sanctus, uti apud omnes in confesso est, infraque probabitur anno 1101, VI Octobris die, e vivis abierit, ejus e Carthusia egressum, si annus, qui ab hoc cucurrit. undecimus, cum mox dicto emortuali ejus anno 1101 verbis recitatis ab antiquiore nostro biographo recte componatur, non anno, ut statuit Ruinartius, 1089, ultra Septembrem nondum provecto, sed anno 1090, et quidem ultra VI Octobris diem jam provecto, evenisse, necesse est, eum ab anno quidem 1089, ultra Septembrem nondum provecto, usque ad anni 1101 sextam Octobris diem anni amplius duodecim completi, anno autem 1090, ad VI Octobris diem nondum provecto, ad eamdem sextam [Col. 0316D] anni 1101 Octobris diem anni amplius undecim completi excurrerint, sicque, contra ac antiquior noster biographus scribit, Sanctus non undecimo, sed vel duodecimo aut etiam decimo tertio post suum e Carthusia egressum anno vivere desiisset. Verum anne hic primorum quinque Carthusiae priorum chronologus seu antiquior Sancti nostri biographus annum 1101, Sancto emortualem, cum definito post ejus e Carthusia egressum anno undecimo recte componit?

519. Neutiquam sane: Sanctum enim, antequam annus 1090 ad Octobrem, imo ad septimam decimam Septembris diem esset provectus, e Carthusia sese ad Urbanum II papam contulisse, e charta infra huc transcribenda, qua Signinus Casae-Dei abbas [Col. 0317A] Carthusiam redeuntibus ad hanc, a quibus, Brunone ad Urbanum abeunte, fuerat relicta, Carthusianis reddit, certum omnino est atque indubitatum, cum »anno ab Incarnatione Domini 1190, XV Kal. Octobris« data notetur, annique amplius undecim a septima decima anni 1090 Septembris die usque ad sextam anni 1101 Octobris diem, Sancto nostro emortualem, excurrerint. Atque ita quidem jam liquet, annum Brunoni emortualem definito anno post ejus e Carthusia egressum undecimo ab antiquiore Sancti nostri biographo perperam innecti. Imo vero id faciens, cum simul, Sancti discipulos, dum hic Romam ad Urbanum II papam abierat, e Carthusia in fine sexti a suo in hanc ingressu anni recessisse, num. 23 dicat, ipsemet secum pugnat, [Col. 0317B] ut consideranti patebit. Verum anne etiam perperam non citat libros Consuetudinum domni Guigonis, aut an horum exemplar, quod ad manum habuit, in notis chronicis, annum, quo Sanctus a suo e Carthusia egressu obierit, exprimentibus, non fuit corruptum? Corruptum sane fuisse, omnino necesse est. Etenim libri Consuetudinum, quos laudat, alii indubie non sunt, quam Guigonis (adi, quae § 1 a num. 4 usque ad num. 7 dicta sunt) Statuta seu Consuetudines, quatuor primorum Carthusiae priorum Chronicon, seu horum quatuor elogia sibi habentes praefixa, in quibus, non autem in ipsis Consuetudinibus, notas chronicas invenit, quibus, quo anno Sanctus post suum e Carthusia egressum obierit, definit; antiquissimum autem ac genuinum (adi [Col. 0317C] iterum § 1) primorum quatuor Carthusiae priorum Chronici exemplar, Sanctum nostrum »post egressum Carthusiae,« non, ut antiquior ejus biographus e libris consuetudinum Guigonis sese facere affirmat, »undecimo anno nec plus, nec minus,« sed »undecimo plus minus anno« obiisse, memoriae prodit.

520. Jam vero cum haec ita habeant, ex eo sane, quod antiquior noster biographus, Brunonem a suo e Carthusia egressu »undecimo anno nec plus, nec minus obiisse,« scribat, argui non potest, a veritate esse deviam Ruinartii opinionem, quae ex dictis Sancti e Carthusia egressum seu accessum ad Urbanum II papam anno 1089, ultra Septembrem nondum provecto, consignat. Verum nonne eidem opinioni [Col. 0317D] officit quatuor primorum Carthusiae priorum Chronicon, in quo Sanctus ad Dominum migrasse post suum e Carthusia egressum »undecimo plus minus anno« traditur? Cum hac loquendi formula significari videatur, Sanctum non definito post suum e Carthusia egressum anno undecimo, sed vel undecimo post egressum illum anno, vel aliquanto temporis spatio seu ante seu post hunc obiisse, itaque, ut non nemini forte appareat, temporis spatium, quod nec multo anterius, nec multo etiam anno illo sit posterius, designetur, nescio, an stante, quam primorum quatuor Carthusiae priorum chronologus adhibet, loquendi formula praedicta, obitus Sancti nostri, qui ex jam dictis ante duodecimum a suo e Carthusia egressu annum vita [Col. 0318A] functus certo non est, tanto temporis spatio post undecimum ab egressu illo annum collocari queat, ut is in annum usque ab illo Sancti e Carthusia egressu tertium decimum, prout Ruinartii exigit opinio, possit differri, nulla omnino ratione alia id suadente. Ait quidem Ruinartius, Brunonem eo animo ab Urbano accersitum fuisse, ut in rebus difficillimis, frequenter tunc emergentibus, consiliarius adhiberetur, idque proinde tam mature factum fuisse, ut non nisi tertio decimo anno post Bruno e vivis abierit. Verum non video, qui accidisse nequeat, ut Urbanus, etiamsi Brunonem, magistrum olim suum, et maximo in pretio haberet, et ad consilia adhibere omnino vellet, ab eo tamen ad se evocando ad annum usque 1090 seu duobus circiter [Col. 0318B] annis, postquam jam summus creatus fuisset pontifex, abstinere voluerit.

521. Nec id jam inde ab anno 1089 factum, etiam suadet nota Sancti, quam Ruinartius etiam in argumentum adducit, ab eo tempore apud Calabros sanctitas; praeterquam enim quod hac jam tum apud populum illum inclaruisse Brunonem, Ruinartius non probet, potuit etiam sanctitatis fama, quam is vita, in Carthusiae solitudine austerissime acta, divitiarumque, dignitatum ac mundi contemptu per totam late Galliam sibi pepererat, ad Calabros etiam jam tum fuisse perlata. Atque hinc fit, ut neque ex loco, quem ex dicendis jam inde ab anno 1090 aut certe sequentis initio ad inhabitandum [Col. 0318C] in Calabria Sanctus obtinuit, neque ex ipsa etiam ejus, quae eodem tempore accidit, ad Rhegiensem archiepiscopatum electione pro stabilienda Ruinartii opinione sat solide argui posse existimem. Ad haec etsi ex eo, quod anno 1090 a Rhegiensibus electus fuerit archiepiscopus, speciali quodam modo hisce notus exstitisse, ac proin in Rhegiensi civitate, quae in extremo Calabriae angulo sita est, jam inde ab anno, quo eam ex dictis Urbanus II papa invisit, 1089 versatus fuisse, non nemini queat videri, fieri tamen potest, ut a Rhegiensibus, etsi iis vix non omnino esset ignotus, in archiepiscopum, quod, ut primorum quatuor Carthusiae Priorum chronologus testatur, »papa Urbano volente,« factum, e sola hujus commendatione fuerit [Col. 0318D] electus. At vero, ait, qui pariter Sancti e Carthusia egressum atque ad Urbanum accessum anno 1089 innectit, in Chronologica-diplomatica sua de S. Brunone Diatriba Morkensius, inter Sancti e Carthusia discessum, et discipulorum ejus, qui dilectissimi Patris absentiam ferre non valentes, in Italiam pariter, eo abeunte, Carthusiam relinquentes, abierant, factum tandem ad hanc reditum anni ut minimum unius spatium intercessisse, res tempore utrumque inter eventum medio gestae requirunt, ac proin, cum ad Carthusiam ex jam dictis ac porro dicendis S. Brunonis discipuli ante Octobrem anni 1090 sint reversi, abiisse hunc ex illa anno 1089, ad Octobrem nondum provecto, necesse est. Ita fere quantum ad substantiam ille.

[Col. 0319A] 522. Verum non video, inter Sancti e Carthusia discessum, illiusque discipulorum ad hanc reditum res tot tantasque evenisse, ut eae longe etiam minori, quam anni unius, spatio geri nequierint. Quid enim? Bruno, relicta commendataque seu donata Siguino, Casae-Dei abbati, Carthusia, in Italiam ad summum pontificem Urbanum II, a quo evocatus fuerat, sese contulit, discipulos, qui abeuntem, relicta pariter Carthusia, in Italiam fuerant secuti, benigne ad se venientes excepit, reditum iis ad Carthusiam suasit, utque reipsa ad dilectam hanc sancto Patri suo eremum Pontificiis ad Siguinum, Casae-Dei abbatem, quibus huic, ut Carthusiam restitueret revertentibus ad hanc S. Brunonis discipulis, Urbanus papa imperabat, litteris muniti redirent, [Col. 0319B] etiam effecit. Verum quidni haec omnia sex circiter duntaxat aut septem mensium spatio gesta esse potuerint? Imo vero quid ni etiam Sanctus, uti vere ex infra dicendis factum, eo ipso anno, quo Carthusiam deseruit, atque ad Urbanum II pontificem venit, in Calabriam, obtenta ab hoc ad eremiticam vitam redeundi facultate, sese recipere potuerit? Non magis itaque, quae Morkensius affert, quam quae supra e Ruinartio adducta sunt, Sancti nostri e Carthusia discessum, atque ad Urbanum II, a quo accersitus fuerat, accessum ante annum 1090 cogunt statuere. Quod cum ita sit, ut, quae mea tandem sit opinio, aperte edicam, Sanctus noster absque solida ratione statui non potest obiisse [Col. 0319C] temporis spatio post suum e Carthusia egressum longiori, quam pati videatur loquendi formula, qua, ut jam dictum, a primorum quatuor Carthusiae priorum chronologo »post egressum Carthusiae undecimo plus minus anno« diem extremum clausisse traditur; quare cum nullum plane, quod Sanctum jam inde ab anno 1089, ad Octobrem nondum provecto, unde eum tali tempore obiisse, foret consequens, e Carthusia ad pontificem discessisse, evincat, argumentum sat validum occurrat, id illum ante annum 1090, ut Mabillonius aliique communius statuunt, non fecisse, in animum induco.

523. Verum quo circiter anni illius mense res haec acciderit? Cum »Bruno post egressum e Carthusia undecimo plus minus anno,« primorum quatuor [Col. 0319D] Carthusiae priorum chronologo, a quo ex dictis non recedendum, testante, e vivis, quod anno ex dicendis 1101 factum, abierit, hicque proinde eventus non valde diu, postquam undecimus a Sancti e Carthusia egressu annus esset elapsus, statui posse videatur, dicti anni mense Martio circiter e Carthusia Bruno verosimiliter discesserit, sequentique mense Aprili aut certe Maii initio ad pontificem Urbanum, qui tunc, ut Ruinartius in hujus Vita supra plus semel jam cit. luculentissime probat, ex Apulia et Calabria Romam erat reversus, pervenerit. Ita rem factam idcirco praecipue existimo, tum quod in hac opinione Sanctus noster, utpote anno 1101 vita functus, non serius, quam cum jam quinque aut sex circiter menses post undecimum [Col. 0320A] a suo e Carthusia egressu annum essent elapsi, diem extremum clauserit, nec quo minus ejus obitus tanto temporis post undecimum illum annum spatio statui queat, impedire videatur loquendi formula, qua »post Carthusiae egressum undecimo plus minus anno« obiisse, a primorum quatuor Carthusiae priorum chronologo asseritur; tum quod etiam in eadem opinione facili negotio, qui, quae inter Sancti e Carthusia discessum, illiusque discipulorum ad hanc reditum gesta traduntur, reipsa etiam geri potuisse intelligantur, uti ex iis, quae § sequenti suppeditaturus sum, magis elucescet. Ad haec cum Sanctus haud diu e Carthusia antequam eum sequerentur discipuli, abiisse videatur, opinioni isti, ut, consideranti patebit, etiam suffragatur antiquior [Col. 0320B] noster biographus, utpote num. 23 scribens, e Carthusia illos recessisse »in fine sexti anni« a suo in hanc ingressu, qui ex jam supra dictis mense Junio anni 1084 evenit.



§ XXXI. Sanctus Romam ad Urbanum papam venit, discipulis, ut Carthusiam repetant, suadet, litteras his ad Siguinum abbatem a pontifice impetrat, archiepiscopatum Rhegiensem recusat, et, ut sibi a curia in eremum iterum secedere liceat, ab Urbano obtinet.

524. Blomenvenna in contexta a se Sancti nostri Vita ita prodit memoriae: »Beatus Bruno, suscepta benedictione a sancto Hugone, episcopo Gratianopolitano, obedientia cogente, Romam profectus est; de cujus adventu summus pontifex ineffabili repletus [Col. 0320C] gaudio benignissime eum suscepit (utpote quem intime diligebat et venerabatur) atque inter primos et praecipuos sibi peculiares familiaresque consiliarios et fideles amicos semper habuit, utens ejus semper consiliis in arduis Ecclesiae negotiis.« Ita ille Sancti nostri biographus, sua iterum ad verbum fere hic mutuatus e Puteano, qui tamen, quod etiam Surius facit, Brunonis ad Urbanum accessum Romae accidisse, seu Urbanum tunc, cum ad eum Bruno venit, Romae exstitisse, diserte magis, quam Blomenvenna, tradit. Ast num vere etiam Urbanus, cum ad eum Sanctus noster venit, Romae fuit versatus? In opinione eorum, qui Sanctum jam inde ab anno 1089, ultra Septembrem nondum provecto, ad Urbanum accessisse statuunt, Romae verosimillime, cum [Col. 0320D] id accidit, Urbanus papa, utpote quem quatuor ultimis anni illius mensibus vel in Apulia, ubi et mense Septembri Melfitanum concilium celebravit, vel in Calabria exstitisse, adducta a Ruinartio in Pontificis illius Vita probant, versatus haud fuerit. At vero cum Urbanus, ut idem Ruinartius in ejus Vita pag. 77 ostendit, Romam anno 1090, quinto Kalendas Aprilis, seu XXVIII Martii reversus jam fuerit, ibique ad mediam usque aestatem circiter substiterit, in opinione sane, qua Sanctum non ante anni 1090 Aprilem ad Urbanum venisse, supra statuimus, Romae hic pontifex, cum ad eum Sanctus noster venit, indubie exstiterit.

525. Quod modo ad reliqua, proxime recitatis Blomenvennae verbis comprehensa, pertinet, veritati [Col. 0321A] esse haec apprime consona, indubitatum apparet, ac in primis quidem Sanctum ad consilia ab Urbano, utpote a quo hunc in finem, teste primorum quatuor Carthusiae priorum chronologo, evocatus esset, fuisse adhibitum. Ad alia modo hic discutienda sermonem convertamus. Haud diu admodum, quantum apparet, ad pontificem Sanctus noster pervenerat, cum ad dilectissimum Parentem, Carthusia relicta, pariter venisse ejus discipulos, omnes Sancti nostri biographi unanimi consensu affirmant. »Venerunt autem (subdit verbis suis proxime huc transcriptis Blomenvenna) ad eum, Spiritu sancto operante, sui omnes, qui in Carthusia cum eo fuerant, dolentes plurimum (ipse vero amplius) quod locum praedictum Carthusiae, quem Dominus sibi elegerat, et in quo [Col. 0321B] locum sibi exstruere visus fuerat, reliquissent. In mente etiam veniebant eis, non carnes, cucumeres aut pepones (sicut murmuratoribus illis in deserto), sed devotae meditationes, orationes, lectiones, et spirituales consolationes, quas prius in eremo Carthusiae habuerant; et ideo, cum se jam viderent in curia post tam jucundum quietis suae silentium maximo circumdari tumultu ac strepitu, a lacrymis abstinere non poterant.« Hactenus Blomenvenna, cui iterum Puteanus, e quo sua hausit, uti etiam Surius, ad amussim fere consonat. Verum duo hic jam quaeri possunt. Alterum est, an Sanctum vere in Italiam ac Romam secuti sint ejus discipuli; alterum vero, an, si res ita habeat, singulari quodam prodigiosoque modo divinitus impulsi id fecerint, prout [Col. 0321C] jam mox recitata Blomenvennae verba innuere videntur.

526. Ut ab eo, quod primum est, ducam initium, Sancti nostri discipulos ad eum, in Calabriae eremum, pontificia curia relicta, nondum profectum, sese contulisse, concludendum apparet ex charta praesenti § transcribenda, qua Siguinus, Casae-Dei abbas, Carthusiam Landuino, ejusque sociis, ad hanc redeuntibus, restituit; in hac enim, ut hi celeberrimam illam eremum, quam dilectissimo Patre suo ad pontificem abeunte, deseruerant, unanimi consensu repeterent, Bruno Romam jam profectus atque apud pontificem existens effecisse innuitur hisce verbis: »Rogatu patris nostri papae Urbani, et precibus praememorati [Col. 0321D] fratris Brunonis, et eisdem (hujus nempe discipulis) fratribus, ut ibidem remanerent, a priore eorum Brunone plurimum confortatis, fratri Landuino, quem magister Bruno discedens (e Carthusia scilicet ad pontificem) caeteris fratribus praeposuit, ipsi et caeteris fratribus sub eo degentibus et eorum successoribus donum, quod nobis praedictus Bruno (ejus videlicet discipulis, uti chartae hujus initio dicitur, e Carthusia recedentibus) fecerat coram congregatione nobis commissa . . . . Ego ipse frater Siguinus, praedictae Casae-Dei abbas . . . . reliqui;« quare cum Sanctus noster, ut unanimi consensu ad Carthusiam quam reliquerant, discipuli sur reverterentur, verosimillime, ni sibi praesentes habuisset, vel nulla omnino ratione vel certe non nisi aegerrime litteris [Col. 0322A] efficere potuisset, reipsa hi tunc Sancto adfuisse ac proin eum post suum e Carthusia egressum secuti in Italiam videntur. Accedit, tum Carthusianorum traditio, tum antiquior noster biographus, qui, omnes Sancti discipulos ad eum, in curia pontificia existentem, accessisse, num. 19 indicare etiam videtur: ut, id vere factum esse, tum haec, tum maxime, quibus Siguinus, Casae-Dei abbas, Carthusiam, ut mox dixi, redeuntibus ad hanc S. Brunonis discipulis restituit, litterae publicae mihi sane verosimillimum, ne dicam indubitatum, reddant.

527. Quod nunc pertinet ad modum, quo factum sit, ut ad Sanctum, in curia pontificia existentem, omnes ejus discipuli, Carthusia relicta, accesserint, in prodigio illum pariter constituere videtur antiquior [Col. 0322B] noster biographus; Sancti enim discipulos non statim a suo e Carthusia egressu dilectissimum Patrem suum in Italiam esse secutos, sed tunc alio atque alio abiisse, indicat, ac deinde, cum Sanctum, ut e curia pontificia in eremum iterum secedere sibi fas esset, ab Urbano impetrasse, narravit, subjungit: »Prius tamen, quam de curia recederet, ejus, ut creditur, meritis et precibus divina misericordia omnes ejus socios et subditos revocavit, ita quod omnino omnes redire Carthusiam consenserunt;« quibus verbis utique, eorum simul, quibus ante, Sancti discipulos a suo e Carthusia egressu varias in partes fuisse dispersos, insinuavit, ratione habita, prodigium astruere videtur divinitus factum, quo hi ad Sanctum, antequam e curia pontificia [Col. 0322C] discederet, confluxerint atque ad Carthusiam redire consenserint. Verum etsi quidem, ut jam dixi, ad Brunonem, in curia pontificia existentem, accessisse e Carthusia ejus discipulos, vix non indubitatum putem, prodigio tamen ullo interveniente id factum, haud facile crediderim quod res haec, ut discipulorum Sancti in Italiam ad hunc accessus, in Siguini, Casae-Dei abbatis, charta saepius jam laudata fundata non sit, nec biographi nostri horumque etiam vetustior, a quibus memoriae proditur, satis antiqui sint, ut rebus, quas soli de Sancto ejusque discipulis narrant, fidem indubitatam facere queant. Quid Sanctus, cum ad eum, quos in Carthusia habuerat, discipuli Romam accessissent, potissimum [Col. 0322D] egerit, modo dispiciamus.

528. Curasse illum apud pontificem, ut commodo hospitio, in quo statui suo congrua exercitia obire possent, exciperentur, dubitandum non est, etsi interim id nullo prorsus scriptoris antiqui test monio firmari queat. Verum cum Sanctus dilectam sibi Carthusiae eremum a religiosis suis incolis esse desertam, aegerrime ferret, hisce, ut ad hanc redirent, suadere, identidem fuit conatus; nec frustra: cum enim, ut ut hospitio, statui suo congruo, verosimiliter, ut dictum, excepti, solita tamen, qua in Carthusia gavisi fuerant, quiete non gauderent, hincque desertae Carthusiensis eremi eos poeniteret, reditum ad hanc suadenti Brunoni faciles aures praebuere, munitique litteris, tum pontificiis, quibus Urbanus [Col. 0323A] papa Siguino, Casae-Dei abbati, ut Carthusiam redeuntibus ad hanc S. Brunonis discipulis restitueret, praecipiebat, tum aliis, quibus illud ipsum Bruno hunc abbatem enixissime rogabat, itineri tandem ad illam, quam reliquerant, eremum revertentes, sese dederunt, ut biographi nostri unanimi consensu tradunt. Illas Urbani litteras, ex supra laudato Annalium Carthusiensium libri quarti hactenus non Vulgati Vallis-Dei exemplari exscriptas, mecumque a jam saepius laudato, qui sese nominari nulla ratione vult, Carthusiano Parisiensi communicatas, huc transcribo. Hisce concipiuntur verbis: »Urbanus episcopus, servus servorum Dei, charissimo filio Siguino, abbati Casae-Dei, et omni congregationi salutem et apostolicam benedictionem. Eos, qui ob [Col. 0323B] Ecclesiae Romanae obedientiam laboribus fatigantur, Romanae quoque Ecclesiae ope dignum est relevari, Quia ergo nos ad sedis apostolicae servitium Brunonem, charissimum filium, evocavimus, ipso ad nos perveniente, ut ejus cella detrimenti aliquid patiatur, pati non possumus, quoniam nec debemus. Vestram ergo dilectionem rogamus, et rogando praecipimus, ut eamdem cellam in libertate pristina remittatis, chyrographum quoque, quod vobis de eadem cella praedictus filius noster in fratrum dilapsione fecerat, pro nostra dilectione restituite, ut in libertate pristina valeat permanere. Nunc enim fratres, qui dilapsi fuerant, Deo inspirante, regressi sunt, nec aliter acquiescunt in eodem loco persistere. Sane postquam hae vobis perlatae [Col. 0323C] sunt litterae, intra triginta dies praefatum chyrographum pro nostrae jussionis reverentia restituere ne moremini.«

529. Porro Siguinus, statim atque hae ac S. Brunonis litterae exhibitae ei fuerunt, pontificio mandato, uti omnes iterum Sancti biographi scribunt, obtemperans, Carthusiam Landuino aliisque S. Brunonis discipulis, ad hanc reudentibus, restituit. Chartam publicam, supra saepissime jam laudatam, qua id fecit, subjungo. Sic habet: »Ego frater Siguinus, abbas Casae-Dei, notum fieri volo praesentibus et futuris, quod frater Bruno a D. papa Urbano Romam evocatus, videns loci destitutionem, fratribus recedentibus propter absentiam ejus, dedit [Col. 0323D] locum Carthusiae nobis et Congregationi nobis commissae. Postmodum vero rogatu Patris nostri papae Urbani, et precibus praememorati fratris Brunonis, et eisdem fratribus, ut ibidem remanerent, a priore eorum Brunone plurimum confortatis, fratri Landuino, quem magister Bruno discedens caeteris fratribus praeposuit, ipsi et caeteris fratribus sub eo degentibus, et eorum successoribus donum, quod nobis praedictus Bruno fecerat, coram congregatione nobis commissa in capitulo nostro sub praesentia Gratianopolinati episcopi Hugonis. Ego, ipse frater Siguinus, praedictae Casae-Dei abbas, cum consensu fratrum nostrorum reliquit et eis et successoribus eorum locum praedictae Carthusiae pro voluntate eorum omnino liberum feci, et juri eorum omnino [Col. 0324A] tradidi. Sed charta, quam praedictus Bruno nobis fecerat, ideo non est reddita, quoniam a fratribus nostris in capitulo sub interdicto requisita non potuit inveniri; et si unquam inventa fuerit, eorum ipsa charta sit juris. Factum est anno ab Incarnatione Domini 1090, XV Kal. Octobris. Ego Siguinus abbas subscripsi, et in praesentia archiepiscopi Hugonis hanc chartam ex integro confirmavi.«

530. Morkensius, e cujus apographo, in chronologico-diplomaticam, quam de S. Brunone contexuit, Diatribam illato, atque ad autographum, uti ait, recognito, chartam hanc descripsi, Hugonem archiepiscopum, in cujus praesentia sese jam recitatam chartam ex integro confirmasse, Siguinus, Casae-Dei abbas, affirmat, merito ab Hugone, Gratianopolitano [Col. 0324B] episcopo, utpote qui archiepiscopus non fuerit, distinctum pronuntiat, aliumque eum non esse, quam Hugonem, anno 1080 ex episcopo Diensi sedisque apostolicae legato, supra saepissime laudato, Lugdunensem archiepiscopum creatum, insinuat. Idem etiam in sua de Carthusianorum initiis Dissertatione num. 108, ubi huc jam transcriptam chartam pariter transcribit, Columbius observat, et recte quidem; alium enim Hugonem archiepiscopum, quem Siguino, recitatam chartam confirmanti, astitisse verosimile sit, non novi. Nec est, cur mirum accidat, Hugonem alium in charta, alium in chartae subscriptione commemorari; nihil enim obstare videtur, quo minus Siguino, Casae-Dei abbati, tunc quidem, cum Landuino [Col. 0324C] ejusque sociis Carthusiam restituit, Hugo, Gratianopolitanus episcopus; tunc vero cum chartam, qua restitutionem hanc fecit, confirmavit, Hugo, Lugdunensis archiepiscopus, adfuisse credatur. Quod si id displiceat, vide, num haec chartae verba, »Donum, quod nobis praedictus Bruno fecerat, coram congregatione nobis commissa in capitulo nostro sub praesentia Gratianopolitani espicopi Hugonis ego ipse frater Siguinus . . . . reliqui,« interpunctione post verbum »fecerat« omissa, positaque post nomen Hugonis legi nequeant, ut sensus chartae sit, Brunoni quidem, dum Carthusiam Siguino Casae-Dei abbati donavit, Hugonem, Gratianopolitanum episcopum; Siguino autem, dum hanc Landuino [Col. 0324D] ejusque sociis restituit, Hugonem, Lugdunensem archiepiscopum, praesentem astitisse. Utrolibet modo res habuerit, ita equidem apparet, non esse, cur e duobus Hugonibus diversis, quorum alter in ipsa charta, alter in hujus subscriptione memoratur, antiquum hocce monumentum pro suspecto habeatur.

531. Ex hoc porro praeter alia non pauca, de quibus jam supra actum, etiam habemus, Landuinum aliosque Sancti discipulos Roma, quo Brunonem fuerant secuti, ab anni 1090 decimo quinto Kalendas Octobris, seu septima decima Septembris die, qua dictum monumentum datum notatur, ad Carthusiam fuisse reversos. Atque hinc jam consequitur, ut non uno amplius anno, quemadmodum nonnulli absque vade antiquo contendunt, sed paucis duntaxat mensibus [Col. 0325A] apud pontificem cum Brunone sint commorati. Verum anne omnes, qui ante Carthusiam inhabitarant, cum Landuino ad hanc tunc rediere? Omnes sane propemodum id fecerint, si Zanottio, qui, duos duntaxat, Lanvinum nimirum et Lambertum, apud Sanctum mansisse, in conscripta a se Brunonis Vita seu Historia, p. 89, affirmat, sit credendum. Verum, etsi numerum eorum, qui cum Landuino ad Carthusiam redierint, aliorumque, qui cum Brunone manserint, definire haud possim, plures tamen posteriores hosce fuisse, quam duos, a Zanottio ex dictis memoratos, palam est ex duobus supra adhuc citatis diplomatibus, quorum alterum a Rogerio, Apuliae et Siciliae duce, alterum a Rogerio itidem, hujus patruo, Calabriae et Siciliae comite, in S. Brunonis [Col. 0325B] ejusque sociorum, qui in Calabriam, aliis Sancti discipulis ad Carthusiam jam reversis, secesserant, favorem fuit concessum. Tam in uno enim, quam in altero (adi num. 509) dicuntur Bruno et Lanvinus a Galliarum partibus cum sociis in Calabriam advenisse; ut proinde, Landuino aliisque nonnullis Carthusiam repetentibus, plures apud Sanctum, quam Lanvinus et Lambertus, manserint. Quomodo enim alioquin (videsis num. 510) Bruno simulque Lanvinus, si, cum in Calabriam venerunt, unus ipsis Lambertus adfuit, socios sibi e Galliarum partibus habuisse adjunctos, dici in duobus praefatis diplomati bus potuere? Quin itaque Sanctus duos ut minimum praeter Lanvinum socios, aliis in Carthusiam remissis, apud se retinuerit, dubitandum vix apparet.

[Col. 0325C] 532. Examinemus modo, quid hisce Sanctoque deinde sit factum. Quatuor primorum Carthusiae priorum chronologus in Sancti nostri elogio (videsis Commentarii hujus num. 7) de Brunone apud pontificem Urbanum jam versante, sic scribit: »Sed cum tumultus et mores curiae (pontificiae scilicet) ferre non posset, relicta curia, contempto etiam archiepiscopatu Rhegiensis ecclesiae, ad quem, ipso papa volente, electus fuerat, in Calabriae eremum successit,« seu, ut alias melius scribitur, secessit. Sanctus itaque, qui, uti hic a scriptore fide enimvero dignissimo docemur, in Calabriam, pontificia curia relicta, secessit, ad Rhegiensem etiam archiepiscopatum, antequam in regionem illam secederet, [Col. 0325D] fuit electus; ut proinde, cum secessus is ex dicendis currente adhuc ipso anno 1090 acciderit, certe non serius, quam hoc etiam anno ad dignitatem illam fuerit postulatus. Verum anne id etiam non citius, quam eodem anno 1090 evenit? Id sane nullo ex capite apparet; Bruno enim ex jam dictis ante eumdem dictum annum 1090 ad pontificem non venit, nec ulla ratione verosimile videtur, fuisse eum, cum nondum ad Urbanum, discipulum olim suum, venisset, a Rhegiensibus in archiepiscopum electum. Ad haec Ughellus, t.IX Italiae sacrae in archiepiscopis Rhegiensibus, col. 324, Sanctum nostrum sequenti ornat elogio: »Moritur (Arnulphus Rhegiensis archiepiscopus) anno . . . 1090. Ejus in loco clericorum senatus sanctum Brunonem, Carthusianorum [Col. 0326A] patriarcham, in archiepiscopum suum delegisse fertur; verum eum illam dignitatem recusasse, ac solitudinis amore dignitatem humiliter respuisse scribunt. Tunc Bruno, excusso mundanae gloriae jugo, eremum apud Scyllacium in Calabriae finibus petiit, ubi, constructo coenobio S. Stephano sacro, ac, Rogerio duce, ibidem angelicam vitam traduxit, meritis plenus, sanctitate non minus, quam miraculorum ac doctrinae fama clarus obdormivit in Domino anno 1101, sepultusque est in supra relato coenobio, ubi hactenus honorifice colitur.«

533. Ita ille, Sanctum nostrum non tantum, quod mox iterum laudatus primorum quatuor Carthusiae priorum chronologus facit, ad archiepiscopalem Rhegiensis ecclesiae sedem electum fuisse, affirmans, [Col. 0326B] verum etiam Arnulphum Rhegiensem archiepiscopum, post cujus obitum id accidit, anno 1090 diem extremum clausisse. Id ipsum porro etiam, ut Morkensius in chronologico-diplomatica sua de S. Brunone diatriba docet, Severus a Neapoli, ordinis Carthusiensis alumnus, in ms. antiquo Rhegiensium archiepiscoporum catalogo notatum invenit; ut proinde Arnulphum dicto anno 1090 obiisse, dubitandum non sit, maxime cum nihil occurrat, quod aliam eventui huic epocham praestituere, utcunque suadeat. Jam vero cum res ita habeat, atque Arnulphus, ut laudatus Ughellus loco proxime cit. etiam docet, Gregorio VII, qui anno 1085 obiit, S. Petri cathedram occupante, aut certe, si id, quod Arnulphi [Col. 0326C] decessor anno 1086 adhuc in vivis fuisse videatur, displiceat, Urbano II ad illam nondum evecto, Rhegiensium creatus fuerit archiepiscopus, consectarium est, ut sub Urbani pontificatu sedes Rhegiensis ante annum 1090 non vacarit, ac proin ut etiam ante hunc annum Sancti nostri ad illam electio, utpote papa Urbano, quemadmodum primorum quatuor Carthusiae priorum chronologus verbis proxime recitatis memoriae prodit, volente, facta non contigerit. Nec serius eamdem, ut jam supra probatum, contigisse, simili ratiocinandi modo facile etiam probabitur, si modo Rangerius ad archiepiscopatum Rhegiensem ipso anno, ut verosimilius factum, 1090 fuerit electus; cum enim ille ad annum ut minimum 1106 sedem illam tenuerit, consequens erit, ut Sancti [Col. 0326D] nostri ad eamdem electio post annum 1090, utpote post quem ita, vivente Urbano, sub cujus pontificatu haec ex dictis accidit, sedes illa non amplius vacarit, certissime haud contigerit

534. Hinc Ruinartius in Urbani II papae Vita jam pluries laudata num. 81 merito sic scribit: »Ad hunc annum (1090 scilicet) Brunonis ad Rhegiensem archiepiscopatum electionem, quam vulgati auctores anno 1095 consignare solent, ideo revocamus, quod hoc solummodo anno sub Urbani pontificatu sedes illa vacua fuerit, morte scilicet Arnulphi archiepiscopi, cui, recusante dignitatem illam Brunone, substitutus est sub hujus anni finem Rangerius. Hoc quippe privilegium Theodori Squillacensis episcopi supra laudatum (infra id recitabimus) confirmavit [Col. 0327A] die 17 Decembris anno 1090 archiepiscopus Rhegiensis electus, ac deinceps ad annum 1106 variis conciliis et publicis instrumentis subscripsisse memoratur sub archiepiscopi titulo, ut videre est apud Ughellum tom. IX Italiae sacrae.« Sanctum itaque Brunonem nec serius, nec citius, quam anno 1090 ad archiepiscopatum Rhegiensem fuisse electum, certum omnino atque extra omnem controversiam argumentis modo in medium adductis positum videtur; ut proinde biographi nostri recentiores, aliique scriptores, qui, Sanctum nostrum in Placentino concilio, seu hujus, ante annum 1095 non celebrati, tempore a Rhegiensibus in archiepiscopum postulatum primum fuisse, volunt, audiendi non sint. Verum quo circiter anni 1090 mense S. Brunonem in [Col. 0327B] Rhegiensem archiepiscopum eligi evenit? Cum ante Aprilem dicti anni 1090 Sanctus ex dictis Romam ad Urbanum papam appulsus non sit, nec ante suum ad hunc accessum, ut pariter ex dictis apparet, ad Rhegiensem sedem electus postulatusve fuerit, consequens est, ut nec hoc ante dicti anni 1090 Aprilem acciderit; ipsone autem hoc mense, an serius, definire haud queo, omnibus prorsus, quae ad id utcunque sufficiant, argumentis deficientibus. Attamen dispiciamus, an ex iis, quae discipulorum S. Brunonis ad Carthusiam reditum excepere, nihil omnino, quo Sancti ad Rhegiensem archiepiscopatum electionis tempus propius adhuc definiatur, possit elici.

535. »Visum est,« inquit de Urbano papa in hujus [Col. 0327C] Vita num. 82 Ruinartius, »circa hujus anni (1090 nimirum) medium, cum ei Romae vix respirare liceret, provincias, Rogerio (Apuliae scilicet, Calabriae et Siciliae duci) et Boamundo (praecedentis fratri) subjectas, adire, ut ibi paulo liberius rerum ecclesiasticarum curam ageret. Certe eum sub medium mensis Augusti hoc anno in Campania exstitisse, constat ex privilegio sancti Basoli, quod Sinuessae datum est hoc anno die XVIII Kalendas Septembris, Burchardo ejusdem loci abbati inscriptum.« Ut Urbano Romae, quemadmodum hic ait Ruinartius, respirare tunc vix licuerit, factum indubie fuerit ex eo quod, cum Henricus imperator, Alpes transgressus, infesto agmine uti ex Bertholdi Constantiensis presbyteri ad Hermannum Contractum appendice ad dictum annum [Col. 0327D] 1090 intelligitur, in pontificem ejusque adjutores ferretur, Romani antipapae Guiberti asseclae, audaciores inde facti, in officio contineri vix possent, tutamque Urbano Romae commorationem nullo modo relinquerent. Verum, ut ad rem jam veniam, erit fortassis, qui, quod Urbanus tunc in Campaniam Roma sese receperit itaque tum Rhegiensi civitati propior sit factus, Sanctum nostrum, pontifice illo, quem in Campaniam secutus fuerat, agente, ad Rhegiensem archiepiscopatum fuisse electum, suspicetur. Et vero, si Urbanus, uti anno 1089, ita etiam anno 1090 Rhegii fuisset, esset sane, cur quis non immerito id suspicaretur. Verum cum in Campania pontifex, postquam Roma esset egressus, reliqua anni illius parte commoratus fuisse videatur, nec [Col. 0328A] minus efficaciter, cum Romae adhuc existeret, quam cum in Campania jam versaretur, S. Brunonem in Rhegiensem archiepiscopum eligendum curare potuerit, feceritne id ille, cum adhuc Romae, an cum jam in Campania ageret, plane est incertum, ac proin etiam an ante, an post mediam anni 1090 aestatem, quo tempore, ut jam dictum, Urbanus Roma in Campaniam abiit, Sanctus noster fuerit Rhegiensis electus archiepiscopus. Utut sit, id equidem anno 1090, et quidem ut minimum ad hujus Aprilem jam provecto, factum, indubitatum est ex supra dictis.

536. Nec minus, utpote in irrefragabili primorum quatuor Carthusiae priorum chronographi testimonio (adi num. 532) fundatum, indubitatum est, S. [Col. 0328B] Brunonem, cum sublimem maxime dignitatem sibi oblatam recusasset, »in Calabriae eremum, cui Turris nomen est,« secessisse. Verum quandonam id Sanctus fecit, aut, ut ab eo, quod prius indubie fuerit, incipiam, quandonam id faciendi facultatem a pontifice Urbano obtinuit? Blomenvenna in conscripta a se Sancti nostri Vita ita prodit memoriae: »Beatus . . . Bruno, cum summo pontifici propter obedientiam annis paucis adhaerens non modicum Ecclesiae profuisset suis consiliis, prudentia et sapientia incomparabili, prout ex ejusdem papae Urbani decretis et aliis factis conjici datur, in quibus sanctus Bruno (haud dubium) indefesso labore desudaverat, semper tamen ad dilectae suae Rachelis amplexus, ad eremi et solitudinis quietem redire desiderans, curiae [Col. 0328C] strepitus et tumultus molestissime semper ferebat, cumque non posset ultra flammam tanti desiderii comprimere, antequam praefatus summus pontifex de Placentia transiret in Galliam, cum multa instantia vix tandem obtinuit licentiam, relicta curia, eremum, quam incoluerat, repetendi, aut aliam, si placeret, eligendi.« Hactenus Blomenvenna, praecipua saltem, quae hic memorat, e Vita, per Puteanum contexta, mutuatus, nec Surius, qui ex ambobus hisce biographis suam de S. Brunone lucubrationem concinnavit, multum sive ab uno, sive ab altero hic dissentit; quod si autem recte notent, Sanctus a pontifice secedendi in eremum, curia pontificia relicta, facultatem non prius obtinuerit, quam cum jam [Col. 0328D] hic, celebrato Placentiae concilio, in Galliam esset abiturus; quod cum anno 1095, uti inter omnes convenit, factum sit, consequens erit, ut Sanctus nec ante hunc annum, nec ante quinquennalem circiter apud Urbanum (ad eum enim ex dictis anno 1090 venerat) commorationem recedendi a curia pontificia repetendique eremum facultatem impetrarit.

537. Verum, uti Sanctum ante annum 1095, contra ac iidem Brunonis biographi scribunt, electum fuisse Rhegiensem archiepiscopum, ita etiam illum ante eumdem annum eremi vitaeque solitariae repetendae facultatem ab Urbano obtinuisse evincunt infra huc transcribendae chartae Rogerii comitis, Mesimerii, Squillacensis episcopi, aliaque, e quibus [Col. 0329A] Sanctum ante annum 1095, imo jam inde ab anno 1090, aut certe ab anno 1091 in eremo Calabrina, pontificia curia relicta, fuisse versatum, manifestum est, uti quisque ex infra dicendis facile intelliget. Et vero laudati biographi, seu potius ii, e quibus horum antiquior Puteanus id hausit, Sanctum nostrum tandiu apud Urbanum papam commoratum esse, non alio forte ex capite in litteras misere, quam quod priori quinquennio, quo Calabrinam eremum inhabitavit, subinde a Pontifice illo, consiliis ejus in rebus arduis implexisque, difficillimis iis temporibus frequenter emergentibus, uti volente, e solitudine sua fuerit evocatus, uti infra docebo. Ut ut sit, Sanctum equidem non quinque annis, sed totidem duntaxat, aut forte etiam paucioribus, [Col. 0329B] mensibus apud Urbanum post suum e Carthusia egressum mansisse, palam est ex eo quod ad hunc ex dictis non ante anni 1090 Aprilem aut Maium accesserit, eoque ipso anno adhuc currente, in Calabria jam exstiterit atque ibidem eremum, quam aut eodem anno 1090, aut certe non diu post inhabitare coepit, a Rogerio, Calabriae et Siciliae comite, sibi concessa charta publica impetravit, uti infra dicenda aperient. Nec Sanctum diutius, quam jam statuerim, apud Urbanum papam, antequam a suo e Carthusia egressu Pontificia a curia secedendi facultatem obtineret, Calabriamque peteret, commoratum esse, credidere, ut apparet, vetustiores Carthusiani.

538. Etenim primorum quinque Carthusiae Priorum [Col. 0329C] chronologus seu antiquior Sancti nostri biographus, qui ex supra dictis saeculo XIII floruit, de S. Brunone primo quidem num. 16 et seq. ita prodit memoriae: »Venerabilis Pater, ad summum Pontificem veniens, eidem, non longo, sed brevi tempore assistens, consiliis et auxiliis salutaribus ejus multa onera supportabat, et multum in regimine sanctae Dei Ecclesiae ejus sollicitudinem sua promptitudine sublevabat. Diu tamen patienter dissimulare non potuit tristitiam et dolorem conceptum de suorum dispersione filiorum, et strepitus et tumultus curiae, impedientes dulcedinem et quietem, qua frui et pasci in eremo consueverat, graviter ferens et diutius ferre non sustinens, exposita summo Pontifici sua desolatione, cum summa instantia imploravit [Col. 0329D] et impetravit a curia separari et quod posset ad eremum et cellae jam praegustatam dulcedinem et desideratam requiem repedare;« deinde vero num. 24 sequentia, quae huc etiam faciunt, suppeditat: »Bruno igitur, vir sanctissimus et gemina scientia praeditus, tam divina scilicet, quam humana, . . . . . eremum Carthusiae rexit sex annis, et post, ut praedictum est, a Papa vocatus, et non diu post ad eremum Calabriae, cui Turris nomen est, transiens, ibi, sancto constructo monasterio, multorum Dei servorum anachoretarum rector exstitit et minister.« Ita ille utrobique, quantum apparet, S. Brunonem, non quinque annis, sed longe breviori temporis spatio, antequam curiae Pontificiae relinquendae facultatem [Col. 0330A] obtineret, atque in Calabriam secederet, apud Urbanum papam fuisse commoratum, suis quas adhibet loquendi formulis indicans. Quare, cum Carthusiani antiquiores, qui quidquam de sancto Ordinis sui Institutore litteris consignavere, sua fere omnia e laudato, cujus hic jam recitata verba sunt, primorum quinque Carthusiae Priorum chronologo hauserint, verosimillime hujus inhaerentes vestigiis Sancto nostro, non quinquennalem, sed longe minus diuturnam apud Urbanum papam commorationem attribuerint; nec sane immerito, cum Sanctus ad hunc ante anni 1090 Aprilem non venerit, hocque ipso anno Pontificiam curiam reliquerit, uti ex jam supra dictis satis liquet, magisque ex dicendis patescet.



§ XXXII. An Sanctus a Rogerio Calabriae comite, venationem exercente, in Calabriae specu, in quo se cum sociis abdiderat, fuerit repertus; quo, relicta Pontificia curia, primum concesserit, et cur tunc Carthusiam non repetierit.
[Col. 0330B]

539. Sanctum nostrum, Pontificia curia ex Urbani Papae consensu relicta, in Calabriae eremum, cui Turris nomen, secessisse, sedem ibidem, casis humilibus exstructis, fixisse, in speluncis, in quibus cum sociis morabatur, a Rogerio Calabriae et Siciliae comite, qui eum tum nondum cognoverit, venationem exercente, fuisse inventum, hacque occasione factum, ut eremum illam ab hoc principe obtinuerit, memoriae produnt omnes praecipui, quos ad manum habeo, saeculo quinto decimo posteriores, [Col. 0330C] S. Brunonis biographi, videlicet Zacharias Benedictus, Puteanus, Blomenvenna et Surius. Solius Blomenvennae, quod reliquos sibi adamussim fere consonantes habeat, horumque proinde omnium locum tenere queat, verba huc spectantia, reliquis fere omnibus omissis, transcribo. Sic habent: »Cum voluntate itaque et benedictione summi Pontificis dimissus (S. Bruno nimirum) Calabriae deserta petiit cum aliquot ejusdem propositi viris, quos ferventissimis suis exhortationibus ad mundi contemptum induxerat. Audierat enim, illic deserta esse loca plurima ad poenitentiam agendam solitariamque vitam sectandam aptissima. Optabat, prout frequenter decreverat, redire Carthusiam ad fratres suos charissimos, quos praemiserat; sed quia summus [Col. 0330D] Pontifex cum sua curia transibat in Galliam, in cujus finibus Carthusia sita est, metuebat, ne curiam, quam fugiebat, ibi declinare non posset. Et ideo ad Calabriae potius deserta se contulit . . . . . Venit itaque Vir sanctus ad quamdam Calabriae eremum, cui Turris nomen est, in dioecesi Squillacensi, ibique non cellas pretiosas, quia sumptus ad eas non suppetebat, sed casas humiles de vili materia, sed in Christo pretiosa, aedificaverunt . . . . .

540. »Cum autem dictam eremum primum inhabitare coepissent, contigit, Domino hoc operante, ut quodam die comes Calabriae Rogerius, cum suo non parvo comitatu et canum multitudine copiose [Col. 0331A] in eadem eremo Turris venationi insistens, ad locum, ubi servi Dei habitare coeperant, deveniret: canes autem, olfactu suo diversa ferarum vestigia insequentes, ad speluncas seu casas, in quibus sanctus Bruno cum suis habitabat, devenerint. Ubi fixis pedibus, latratibus multis domino suo indicabant magnam se invenisse praedam. Quo viso, comes, cum suis concito cursu veniens, repperit Patres praedictos in eisdem speluncis, flexis genibus erectisque in coelum vultibus ac manibus simul orantes et Deum laudantes. Videns hoc comes, magna admiratione repletus, equo, cui insidebat, desiliens, devote et humiliter ipsos salutavit, deque causa adventus statuque ipsorum sollicite interrogavit. A quibus cum singula per ordinem didicisset, [Col. 0331B] gavisus est valde laudans Deum et glorificans, quod tali eum dignum judicasset praeda. Sperabat enim religiosus comes, se terramque suam eorum meritis et precibus adjuvari apud Deum atque in pace conservari. Et propterea, ut possent ibidem quietius vivere, diutiusque perseverare, dedit eis ecclesiam Beatae Mariae et Beati Stephani de cremo; ubi eos frequenter visitans, de vitae necessariis providebat, documentaque salutis ab eis libenter audiebat, beatum vero Brunonem, ipsorum omnium pastorem ac Patrem, quem prae caeteris arctius diligebat, ad se frequenter evocabat. Quem etiam in magna reverentia semper habuit, et tanquam primum in domo sua, ejus consiliis acquiescens, ejus orationibus, quibus plurimum confidebat, se jugiter commendans.

[Col. 0331C] 541. Hactenus Blomenvenna, seu potius omnes supra laudati S. Brunonis biographi: nunc singula aut saltem praecipua, quae verbis recitatis adstruuntur, examinanda, ac in primis quidem, an Sanctus, obtenta a Pontifice eremum repetendi facultate, recta in Turritanam Calabriae eremum sese receperit, ibique a Rogerio, Calabriae et Siciliae comite, venationem exercente, nondumque, ut recitata Blomenvennae verba indicant, eum noscente, in specu fuerit repertus. Rogerius, Roberti Guiscardi Rogerii comitis mox dicti fratris filius, Apuliae, Calabriae et Siciliae dux, in diplomate infra huc transcribendo, quo Calabrinae eremi donationem, S. Brunoni ejusque sociis a comite Rogerio patruo suo [Col. 0331D] factam, anno 1093 ex dicendis confirmavit, ita loquitur: »Notum esse volumus fraternitati vestrae de duobus viris, Brunone scilicet et Lanvino, qui, sanctae religionis studio accensi, cum sociis suis in terram Calabriae a Galliarum partibus, disponente Deo, venerunt, et meo ductu in terram, quae praedicta est, locum, qui eorum proposito conveniret, quaesierunt, quem cum sibi idoneum penes me non invenisset, elegerunt manere inter locum, qui dicitur Arena, et oppidum, quod appellatur Stilum. Locum autem illum Rogerius, comes Siciliae, patruus meus, . . . . illis donavit: de comitatu enim ipsius per meam concessionem erat.« Cum ergo Sanctus noster ejusque socii, uti hic Rogerius dux [Col. 0332A] declarat, in Calabriam, partim huic, uti infra docebo, partim comiti Rogerio tunc subditam, venerint, ibique, cum ante ipsiusmet ducis Rogerii ductu in terris huic subditis locum proposito suo aptum quaesivissent, nec invenissent, talem tandem in Rogerii comitis comitatu seu terris huic subjectis elegerint, consectarium est ut, obtenta a Pontifice curiam relinquendi eremumque petendi facultate, non recta, ut Blomenvenna verbis proxime recitatis docet, in Turritanam Calabriae eremum Rogerio comiti subjectam, sed in terras duci Rogerio subditas, locum eremiticae vitae aptum ibidem quaesituri, sese contulerint.

542. Imo vero cum, ut jam dixi, loco in hisce, quem proposito suo idoneum arbitrarentur, non invento, [Col. 0332B] talem in terris, uti diplomatis a Rogerio duce collati proxime recitata verba fidem faciunt, Rogerio comiti subjectis, quaesierint, verosimiliter ad hunc ante Sanctus ejusque socii, quo voti sui compotes fieri, locumque ab hoc principe, si quem proposito suo aptum in terris ejus invenirent, impetrare possent, a duce Rogerio fuerint adducti. Quod ut credam, etiam facit, quo Rogerius comes S. Brunoni ejusque sociis Calabrinam eremum concessit, diploma. In hoc enim comes sequentem fatur in modum: »Notum esse volumus fraternitati vestrae, per Dei misericordiam a Galliarum partibus ad regionem istam Calabriae sanctae Religionis viros, Brunonem videlicet et Lanvinum cum sociis eorum pervenisse, qui, contempta mundialis gloriae [Col. 0332C] vanitate, soli Deo elegerant militare. Horum itaque desiderium ego cognoscens, et ipsorum meritis et precibus apud Deum adjuvari desiderans, ab eorum charitate precibus multis obtinui, ut in terra mea locum sibi habilem eligerent, in quo ad serviendum Deo qualia vellent habitacula praepararent;« quibus verbis cum sese comes effecisse indicet, ut Bruno ejusque socii in terra sua, seu in Turritana Calabriae eremo, uti ex consequentibus intelligitur, locum proposito suo aptum, in quo qualia vellent habitacula construerent, elegerint, consectarium est ut, antequam id facerent, cum comite Rogerio de re egerint, ad eum adeo a duce Rogerio, qui eos ductu suo in quaerendo in terris suis loco antea ex dictis juverat, verosimiliter adducti. Atque hinc [Col. 0332D] porro jam consequitur ut, electa jam sibi in praedicta eremo sede, habitaculisque qualibuscunque constructis, a Rogerio comite, rei hujus, ut Blomenvenna supra recitatis verbis aliique laudati biographi indicant, plane inscio, inter venandum inventi non fuerint.

543. Quare, ut Rogerius comes Brunoni ejusque sociis loci in ditione sua, qui eremiticae vitae aptus foret, optionem fecerit, contigisse puto non occasione venationis, in qua eos in specu abditos orationique intentos repererit, sed duce Rogerio interveniente, e quo cum de austerissima Brunonis ejusque sociorum vita, sanctissimisque moribus nonnulla inaudivisset, viros hujusmodi, utpote quorum [Col. 0333A] precibus ac meritis auxilium sibi a Domino, uti ipsemet proxime recitatis diplomatis sui verbis indicat, adfuturum speraret, in ditione sua sedem figere desiderarit, atque ad sese adductos, ut in ea quem vellent locum sibi eligerent, rogarit. Et vero quod de S. Brunone ejusque sociis, quos, ante sibi nunquam visos penitusque ignotos, inter venandum comes Rogerius in specu Deum intentissime orantes invenerit, plurimisque idcirco beneficiis auxerit, a laudatis Sancti nostri biographis memoriae proditur, haud sat apte, quemadmodum modo abunde indicavi, cum duobus jam citatis diplomatibus concordare, ante me in Neapoli sacra apud Surianum Annotationum in contextam a Surio Sancti nostri Vitam pag. 189 a Caesare de Eugenio jam [Col. 0333B] observatum invenio. Nec observationem hanc a vero alienam pronuntiare ausi sunt Carthusiae Coloniensis alumnus Morkensius in sua chronologico-diplomatica de S. Brunone Diatriba et Zanottius in adornata a se Bononiensibusque in Italia Carthusianis inscripta Sancti ejusdem Vita seu Historia; vere tamen Sanctum nostrum ejusque socios a principe Rogerio, venationi operam dante, in specu orantes fuisse inventos, hincque, ut hic in illos plurima beneficia contulerit, factum esse, conantur ostendere, idque viis duabus diversis.

544. Ac prior quidem, Sanctum non a comite Rogerio in Turritana seu Squillacensi Calabriae eremo, sed a duce Rogerio in quodam ditionis suae antro seu spelunca eum Lanvino aliisque, quos sibi habebat [Col. 0333C] adjunctos, sociis inventum fuisse, astruit; cum autem sese huic potius opinioni, quam alteri, quae Sanctum, non a Rogerio duce, sed comite, inventum statuit, ob supra recitata concessi a Rogerio duce diplomatis verba adhaerere edixit, rationem etiam ob quam fuisse equidem reipsa Sanctum, orationi in specu vacantem, ab alterutro Rogerio, venationem exercente, inventum existimet, lectori reddit, de historia, quae id factum prodit, sequentem scribens in modum: »Haec pro veritate historiae, quam ex traditione majorum agnosco verissimam, et agnoverunt compilator Fasciculi temporum, Henricus Kalkariensis De ortu et progressu Ordinis Carthusiensis, Puteanus scriptor Vitae, scriptoresque domestici omnes.« Ne quis vero contra [Col. 0333D] illam, uti ait, traditionem etiam arguat ex eo quod Sancti, in speluncis a Rogerio sive duce sive comite, venationem exercente, inventi, mentio non occurrat in utriusque hujus principis diplomatibus supra citatis, mox verbis proxime huc transcriptis sequentia haec subjungit: »Nec est cur quis haesitet dubitetve de veritate rei ex eo quod neque dux, neque comes, ambo Rogerii, iste in praefato diplomate, hic in suis chartis (plures enim infra recitandas, quam jam supra plus semel memoratam, in S. Brunonis ejusque sociorum favorem dedit) ullam de ea faciant mentionem, qui tamen postremus in altera sua charta longe post data meminit Capuanae proditionis, sibi a S. Brunone in visu [Col. 0334A] nocturno revelatae; alia enim hujus et alia istius est conditio. In isto donat locum, ab hominum cultura desertum, et poterat legitime, nulla etiam data ratione; in illo vero Capuanae proditionis reos capite damnatos tradit S. Brunoni in perpetuam servitutem; cujusmodi mancipationis causa secundum leges formanda erat.«

545. Hactenus ille, contendens scilicet non fuisse cur, etsi Sanctus vere a Rogerio seu duce seu comite, venatione animum relaxante, in spelunca una cum sociis Deum orans inventus esset, rei hujus in praememoratis diplomatibus mentio fieret, falsamque proinde illam ex horum silentio argui non posse. Verum sit ita; fuisse equidem Sanctum, uti verosimilius esse autumat, a Rogerio duce inter [Col. 0334B] venandum inventum, nullo omnino potest scriptoris sive recentioris sive antiquioris testimonio confirmari; ut proinde a Morkensio id omnino gratis videatur confictum, licet interim contra hanc illius opinionem, uti contra Blomenvennae aliorumque biographorum nostrorum, qui Sanctum in Turritana Calabriae eremo a comite Rogerio, morari in hac illum ignorante, fuisse inventum statuunt, opinionem fieri potest, nullum omnino ex jam saepe laudatis diplomatibus argumentum positivum queat formari, nihilque etiam aliunde obstet, quo minus a duce Rogerio in quadam ditionis suae spelunca inventus fuisse credi queat Sanctus noster, quem, priusquam Rogerii comitis terras adiret, in terris ducis Rogerii exstitisse, recitata supra ex hujus [Col. 0334C] diplomate verba fidem faciunt. At vero Surianus, qui pro opinione, Sanctum nostrum a comite Rogerio, cui prorsus adhuc ignotus erat, deserto in specu fuisse repertum, astruente, seu potius pro Surio illam tradente stat, in suis in hunc Annotationibus pag. 192, contra Caesarem de Eugenio, qui, ut jam dictum, historiam illam cum diplomatibus supra citatis haud sat apte componi in sua Neapoli sacra observarat, diploma seu privilegium, infra recitandum, quod a Mesimerio, Squillacensi episcopo, Bruno accepit, in praesidium advocat.

546. Ita enim ibidem scribit: »Ait praefatus Caesar exquisitam se diligentiam in hac veritate (de Brunone scilicet a Rogerio comite, cui adhuc penitus ignotus erat, in deserti seu eremi Calabrinae [Col. 0334D] latebris reperto,) pervestiganda adhibuisse: non negaverim. Sed nihilominus non vidisse diploma vel certe leviter expendisse Mesimerii, episcopi Squillacensis, multa persuadent. Si enim librasset illud, quod ibi dicit, S. Brunonem in desertis Calabriae locis per tempus satis longum degisse, priusquam ad Squillacensem transiret eremum, utique non in fixis tentoriis, sed in obviis specubus, et hujusmodi subterraneis diversoriolis habitasse consentiret.« Hactenus ille; ast S. Brunonem in desertis Calabriae locis, priusquam ad Squillacensem eremum transiret, per tempus satis longum degisse, Mesimerius, Graecus Squillacensis episcopus, contra ac his verbis vult, in suo diplomate, Graece [Col. 0335A] scripto, nuspiam tradit. In hoc enim, quibus id facere videri queat, de S. Brunone ejusque sociis sequentia duntaxat e versione Morkensii commemorat: »Qui quidem in desertis locis degentes per tempus satis longum illuc transmigrarunt ad partes Stili in mea dioecesi;« aut, si mavis, e versione Ughelli tom. IX Italiae sacrae, col. 425, isthaec: »Qui cum per multos annos in locis solitariis vitam transegissent, huc ad partes Styli in mea dioecesi transmigrarunt;« hisce autem verbis, fueritne Sanctus in Calabriae desertis, an in aliis per tempus satis longum, antequam in Squillacensem eremum sese abderet, cum sociis suis commoratus, non edicit. Quid si Mesimerius de Carthusiae et Siccae Fontanae desertis, in quibus Sanctus, antequam [Col. 0335B] Calabriam adiret, per longum satis tempus seu per multos annos fuerat versatus, duntaxat loquatur? Id sane nullo ex capite vero absimile, nedum incredibile, apparet.

547. Ad haec de aliis etiam, quam de Carthusiae et Siccae Fontanae eremis, Mesimerio sermo sit, hincne consequens erit ut in hisce Sanctus noster a comite Rogerio, cum huic adhuc omnino esset ignotus, inter venandum fuerit inventus? Neutiquam sane, uti quisque, quantum opinor, haud difficulter agnoscet. Verum, inquies, ita equidem facile factum esse potuerit, ut, ad quod credendum Morkensius ex dictis propendet, Sanctus noster, non quidem a comite Rogerio, sed a duce homonymo, cujus is patruus erat, cum illi adhuc plane [Col. 0335C] esset ignotus, in spelunca, in quam sese cum sociis receperat, inter venandum fuerit inventus. Fateor, sic habet, nec quo minus ita factum esse potuerit, repugnant diplomata supra dicta; verum anne reipsa ita factum sit, dubium mihi vel idcirco semper erit, quod res nullo plane probatae ac certae fidei monumento queat probari. Ad Zanottium modo veniamus. Hic, ut Sanctum, quod Surius aliique Sancti biographi tradunt, a comite Rogerio, venationi operam dante, in spelunca fuisse inventum, tueatur, rem hanc non ante, sed postquam Sanctus comiti Rogerio notus esset, Turritanamque seu Squillacensem Calabriae eremum inhabitandam ab eo jam accepisset, gestam esse statuit; quod cum ne in speciem quidem, ut consideranti patebit, cum diplomatibus [Col. 0335D] supra citatis pugnet, ac proin, quominus tunc gestum credatur, impedire haec non possint, Zanottii non minus, quam Morkensii opinio credibilis apparet; sitne tamen reipsa veritati consona, dubium plane est, quod in nullo antiquo sat certae fidei seu auctore seu monumento sit fundata, nec certam eam facere possint supra laudati Sancti nostri biographi, qui praeterquam quod aliis eam, quam Zanottius, adjunctis vestiant, recentiores omnes sunt, quam ut sola sua auctoritate rebus, quas de S. Brunone narrant, fidem certam atque indubitatam facere possint.

548. Quare, omnibus rite libratis, Sancti e curia Pontificia in Turritanam Calabriae eremum secessum [Col. 0336A] eo fere, quem hic subdo, modo accidisse, verosimillimum puto. Pontificem Roma in Campaniam subjectasque Rogerio duci ejusque fratri Boamundo ditiones media anni 1090 aestate abeuntem comitatus est ex supra dictis S. Bruno, ibidemque ab illo curiam relinquendi eremumque repetendi facultatem enixissime petiit. Hac tandem obtenta, mox in Calabriam, ubi deserta loca esse plurima audierat, ad Rogerium ducem, quem forte alicubi in Campania jam viderat, suumque redeundi ad vitam solitariam desiderium edocuerat, sese contulerit; cumque, eo consentiente ducenteque, in Calabriae parte, ei subjecta, locum eremiticae vitae aptum quaesivisset, nec invenisset, ad comitem Rogerium ab eodem principe, qui ad eum forte alias ob causas [Col. 0336B] properabat, ductus fuerit, impetrataque ab illo, cui a Rogerio duce ob insignem vitae sanctitatem valde fuerit commendatus, eligendi sibi in Calabriae parte, quae ei parebat, quencumque proposito suo idoneum arbitraretur locum, facultate, Turritanam eremum elegerit, hancque sibi, uti mox videbimus, a dicto comite Rogerio donari impetrarit. Res ita ordinata conceptaque nihil sane habet, quod vel cum diplomatibus supra laudatis pugnet, vel utcunque a verisimilitudine abhorreat. Quod cum ita sit, eo modo, quo jam dixi, Sanctum in Calabriam secessisse, Turritanamque eremum sibi donari impetrasse, vix non certum indubitatumque puto. Quod si interim, Sanctum, Deum intentissime orantem, in sibi jam data hac eremo a comite Rogerio, venationi [Col. 0336C] operam dante, inventum fuisse, cum Zanottio quisquam contendat, aut id ei in Apulia a duce Rogerio obvenisse, cum Morkensio praefracte astruat, ei equidem haud magnopere refragabor, cum haec equidem ejus opinio, ut ut minus verosimilis, cum diplomatibus supra citatis pugnatura non sit. Verum utcunque tandem haec omnia habeant, equidem Sanctus noster, cum e curia Pontificia abiit, in Turritanam Calabriae eremum, ut jam dictum, secessit. Ac illum quidem, cum in itinere versus hanc existeret, Barensem S. Nicolai, ac S. Michaelis in monte Gargano ecclesias invisisse, archangelum hunc bis sibi apparentem habuisse, aliaque nonnulla in contexta a se Sancti Vita cap. 18 narrat Zanottius; verum ea nullo [Col. 0336D] prorsus antiquitatis testimonio vel ipse firmat, vel alibi firmata invenio.

549. Modo itaque examinandum hic restat, cur tunc sese in Calabriam potius recipere, quam ad dilectam sibi Carthusiam redire, Sancto visum fuerit? »Optabat (verba sunt Blomenvennae supra adhuc recitata) redire ad Carthusiam ad fratres suos charissimos, quos praemiserat, sed quia summus Pontifex (Urbanus II) cum sua curia transibat in Galliam, in cujus finibus Carthusia sita est, metuebat, ne curiam, quam fugiebat, declinare non posset, et ideo ad Calabriae potius deserta se contulit;« ita ille: verum Brunonem non ob rationem, quam his verbis allegat, in Calabriam potius secessisse, [Col. 0337A] quam ad Carthusiam rediisse, sola ratio temporis, quo Urbanus Papa in Galliam transiit, Sanctusque in Calabriam secessit, evincit. Urbanus enim, uti inter omnes convenit, non ante annum 1095, quo, postquam Placentiae in Italia celebrarat concilium, in Galliam, Claro-monte aliud longe celeberrimum, in quo sacrarum adversus infideles pro Terrae Sanctae recuperatione expeditionum fundamentum jactum fuit, celebraturus concessit; Bruno autem, uti ex jam dictis ac porro dicendis pronum est eruere, in Calabriam e curia Pontificia anno 1090 sese recepit. Sanctum ergo in Calabriam potius sese contulisse, quam ad Carthusiam rediisse, reor, quod Pontifex, difficillimis, quibus vivebat, temporibus, futurum praescius, ut subinde, Roma relicta, in [Col. 0337B] terras Rogerio duci comitique homonymo subjectas, sese recipere cogeretur, Brunonem, quem interdum ad sese evocare, atque ad eonsilia adhibere volebat, in Galliam seu ad Carthusiam, procul ab utriusque Rogerii ditionibus dissitam, abire noluerit.

550. Ea mihi sedet sententia, quod reipsa Sanctum, cum jam in Turritana eremo versaretur, ab Urbano subinde, sive ut indictis interesset conciliis, sive alia quacunque de causa evocatum fuisse, suadeat, cujus fragmentum Mabillonius lib. LXX Annalium Benedictinorum num. 30 suppeditat, epistola a Paschale II papa, proximo Urbani successore, ad Lanvinum, Sancti nostri discipulum, proximumque in eremi Calabrinae prioratum successorem, VI Kal. [Col. 0337C] Decembris anno 1101 conscripta. Haec enim, quam integram, ex Annalium Carthusiensium libri quarti hactenus non vulgati Vallis Dei exemplari descriptam, supra plus semel jam laudatus Carthusianus Parisiensis mecum communicavit, sic habet: »Paschalis episcopus, servus servorum Dei, dilecto filio Lanvino, salutem et Apostolicam benedictionem. Quod magnopere desideravimus, et vehementi desiderio exspectavimus, hoc, Domino propitiante, peractum est. Revertente siquidem fratre R. [Richardo] Albano episcopo, pacem et concordiam eremi reformatam, et te in locum sanctae memoriae magistri Brunonis successisse cognovimus. Sit ergo in te ejusdem Viri spiritus, idem sit eremiticae disciciplinae rigor, eadem morum et gravitatis constantia; [Col. 0337D] quia nos, opitulante Domino, quidquid auctoritatis et potestatis ipsius Magistri probabilis sapientia et religio ab Apostolica Sede promeruit personaliter, hoc tibi, eodem te spiritu concomitante, concedimus. Volumus autem, ut in proxima Quadragesima nos visitare debeas, quatenus cordis secreta os ad os plenius proloquamur. Interim vero monemus ut de resarcienda pace terrae, quam vehementer turbatam audivimus, cum fratribus nostris et religiosis viris, qui circa te sunt, satagas, et alios ad hoc commonere procures. Abbati Sancti Juliani, quem reprehensibilem audivimus, praecipe ex nobis ut nostrae audientiae se repraesentet; eumque de contemptu litterarum legati nostri vehementer [Col. 0338A] argue. Datum Romae sexto Kalendas Decembris.«

551. Cum ergo, uti ex hac Paschalis papae epistola liquet, fuerit ab hoc proximo Urbani II in S. Petri Cathedram successore Romam evocatus Lanvinus, proximus Sancti in eremi Turritanae prioratum successor, fuisse quoque ipsummet S. Brunonem, quem summis laudibus Paschalis hic effert, ab Urbano II evocatum, dubitandum non apparet. Quod cum ita sit, summum hunc pontificem, quo ad sese subinde evocare Brunonem facile posset, haud procul eum a regionibus, in quibus se non raro commoraturum praevidebat, discedere voluisse, hincque factum ut Bruno ad Carthusiam non redierit, sed in Calabriam [Col. 0338B] se receperit, non immerito conjeceris. Haec porro conjectura utcunque etiam confirmatur tum ex ordinis Carthusiensis, uti vocatur, traditione, tum ex eo quod, teste omni exceptione majori quatuor primorum Carthusiae priorum chronologo in hoc transcripto num. 7 Sancti nostri elogio, evocatus hic e Carthusia ab Urbano II pontifice fuerit, ut consiliis suis hunc adjuvaret; unde verosimile fit, Urbanum dum Brunoni e curia sua discedendi facultatem concessit, consiliis ejus uti deinceps adhuc voluisse, huncque in finem, dum a Calabria non nimium abesset, subinde illum ad se evocasse. Ad haec, nisi Sanctus, quod pontifex eum haud procul a locis, in quibus ipse versabatur, commorari dictum in finem vellet, in Calabriam secessisse astruatur, quaenam [Col. 0338C] tandem, cur hoc post obtentam a pontifice in eremum secedendi facultatem fecerit, nec potius ad Carthusiam redierit, ratio afferetur?



§ XXXIII. Sanctus Turritana Calabriae eremo a comite Rogerio donatur, eique deinde a Mesimerio, Squillacensi episcopo, ac post ab Urbano II papa donatio haec confirmatur.

552. Sanctus, facta sibi eo modo, quo § praecedenti exposui, a Siciliae et Calabriae comite Rogerio eligendi in ditionibus principi huic subjectis, locum, quem eremiticae vitae ducendae maxime idoneum arbitraretur, Calabriam mox diligenter perlustravit, cumque in hanc eremum, cui Turris nomen, inter Stilum et Arenam sitam intraque dioecesis Scyllacensis, seu, ut alii scribunt, Squillacensis terminos [Col. 0338D] conclusam, quam proposito suo percommodam, utpote montosam valde, adituque arduam ac difficilem, judicabat, invenisset, hunc illi locum comes Rogerius publico confecto instrumento seu diplomate benignissime est largitus, donationemque deinde Mesimerius Scyllacensis episcopus ac Urbanus II papa confirmarunt. Chartas seu instrumenta, quibus id fecerunt, lectoris oculis, quod nec passim omnia ad manum sint, nec paucis, quae de Sancto jam dicta sunt ac porro dicentur, lucem afferant, juverit subjecisse, observatis ad singulorum calcem nonnullis, sive de notis chronicis, quibus muniuntur, sive de personis, quarum nomina notantur, sive denique de aliis quibuscunque, quae elucidatione commentationeve [Col. 0339A] indiguerint. A Rogerii comitis diplomate transcribendo exordior. His verbis ex Morkensii recensione concipitur: »Rogerius Dei gratia comes Calabriae et Siciliae omnibus fidelibus suis et Ecclesiae Dei filiis tam praesentibus quam futuris in Domino salutem. Notum esse volumus fraternitati vestrae, per Dei misericordiam a Galliarum partibus ad regionem istam Calabriae sanctae Religionis viros, Brunonem videlicet et Lanvinum cum sociis eorum pervenisse, qui, contempta mundialis gloriae vanitate, soli Deo elegerunt militare.

353. »Horum itaque desiderium ego cognoscens, et ipsorum meritis et precibus apud Deum adjuvari desiderans, ab eorum charitate multis precibus obtinui, ut in terra mea locum sibi habilem eligerent, in [Col. 0339B] quo ad serviendum Deo, qualia vellent, habitacula praepararent. Elegerunt si quidem in terra mea quemdam solitudinis locum situm inter locum qui dicitur Arena, et oppidum quod appellatur Stilum. Hunc ego locum ad honorem Dei omnipotentis, Patris et Filii et Spiritus sancti, et ad honorem beatissimae Mariae semper Virginis genitricis Christi Dei et Domini nostri omniumque Sanctorum donavi eis, eorumque successoribus ibidem Deo servituris cum tota silva et terra et aqua et monte in spatium unius leugae [al., leucae] in omni parte adjacenti, concedens et constituens, quatenus locum istum libere et quiete cum hac adjacentia sua in perpetuum possideant; nec ex hoc mihi vel alicui personae angariam vel servitium faciant. Contestor autem et [Col. 0339C] contradico ex parte Dei omnipotentis et sanctae Mariae perpetuae Virginis et omnium sanctorum et mea, ne sit aliquis meorum aut extraneorum, stratigotus [al., strategus] videlicet aut vicecomes, rusticus aut miles, servus sive liber, qui in loco isto pascuae, vel agriculturae seu etiam piscationis aut lignorum occasione, aut ex quacunque causa servis Dei molestiam aut injuriam faciat; sed in eorum potestate sit praedictum locum cum tota adjacentia sua secundum voluntatem suam possidere, disponere, ordinare et erogare. Quod si quis deinceps contra hujus paginae constitutionem venire praesumpserit, imprimis nisi digne satisfecerit, iram Dei et maledictionem incurrat, et conatu tali ad nihilum redacto, [Col. 0339D] pro praesumptione tanta centum librarum auri poenam in curia nostra sustineat.

554. »Igitur ut constitutio haec inviolabilis et omnino firma permaneat, concedente uxore mea Adelai comitissa et filio meo Gofrido in praesentia bonorum hominum donationem istam feci et sigillo meo sigillari praecepi. Ego Gofridus, Melitensis Ecclesiae episcopus, licet indignus, chartam hanc manu mea scripsi rogatu comitis Rogerii, laudans et confirmans constitutionem hanc, anathemate vero et excommunicatione damnans eum, quicunque hanc infringere praesumpserit, nisi tamen resipiscens satisfecerit. Facta sunt haec anno ab Incarnatione Domini millesimo nonagesimo. Insuper donavi Mule cum filiis suis ad custodiendam silvam. Testes autem [Col. 0340A] affuerunt hii: Stephanus presbyter, Giraldus praesbyter, Petrus de Moritono [al., Moritonio], Ricardus Maletus, Ragnulfus eleemosinarius, Nicolaus notarius et alii plures.« Morkensius, e cujus recensione, ut jam monui, hanc chartam hic exhibeo, integre recitatae subjungit: »Nota, hanc chartam donationis eremus Calabrinae, etc., ab Italia ex autographo desumptam accepi. Est quoque in Annotatis (pag. nempe 199 et tribus seqq.) ad Vitam S. Brunonis Suriani nostri. Ex hac manifeste constat, S. P. N. Brunonem eum Lanvino et aliquot sociis jam anno 1090 ex Galliae partibus in Calabriam venisse, atque a Rogerio comite fuisse rogatum ut in ea terra sua remaneret, eligeretque eremum proposito suo accomodam.« Ita ille, et recte sane, quantum mihi apparet: [Col. 0340B] sunt tamen, qui recitatam donationis a Rogerio factae chartam ante annum 1091 datam non fuisse, contendunt, quod mense Januario aut Februario scriptam hanc esse velint, hique duo menses, spectata, quam Rogerius comes secutus sit, annos Domini, non ab ejus Nativitate, sed ab Incarnatione consequendo nos tribus mensibus, computandi ratione, non in annum 1090, cujus mensibus Januario et Februario Sanctus verosimillime, ne dicam indubie, in Carthusia adhuc versabatur, sed in annum 1091 incidisse debeant.

555. Verum Rogerium annos Domini, non ab ejus Incarnatione, sed a Nativitate computare solitum fuisse, varia ejus apud Rocchum Pirrum, Ughellum aliosque exstantia diplomata fidem faciunt, uti quisque, [Col. 0340C] qui haec consulere voluerit, facile deprehendet. Porro Mabillonius lib. LXVIII Annalium, num. 32 recitatam modo donationis chartam cum charta, infra a nobis etiam recitanda, qua postea Rogerius comes Turritanae eremo, quam Brunoni ejusque sociis jam ante donarat, terminos circumscripsit seu assignavit, confundit, hancque praeterea Rogerio duci perperam attribuit; quod utrumque non possum non mirari, cum haec ipsa charta, quam ex parte eo ipso loco transcribit, quamque, ut monui, Rogerio duci attribuit, in capite, non Rogerii ducis, sed Rogerii comitis nomen apud eum praeferat, sequentiaque in contextu verba contineat: »Hunc ergo locum, situm scilicet inter locum qui dicitur Arena, et oppidum [Col. 0340D] quod appellatur Stilum, seu Turritanam eremum et omnia undique in circuitu adjacentia in spatium unius leucae Deo et B. Mariae, ac ipsis eorumque successoribus in proprietate, sicut nostra fuerunt, sub omni immunitate atque libertate donavimus . . . . Rogavimus insuper venerabilem virum, Melitensem episcopum Gofredum super hac donatione nostra confirmationis chartam conscribere, quam et sigillavimus . . . . hanc autem donationem nostram tam domnus apostolicus noster Urbanus, quam Squillatinus episcopus Theodorus, in cujus episcopatu ipse locus situs est, laudaverunt, privilegiis confirmaverunt atque terribili anathemate munierunt;« quibus cum dicatur Urbanus papa Turritanae Calabriae eremi donationem, S. Brunoni [Col. 0341A] a comite Rogerio factam, confirmasse, chartaque, qua id fecit, anno 1092, uti ipsemet Mabillonius loco cit. fatetur, data fuerit, non video, qui merito hic scriptor chartam, quam ex parte recitat, quamque anno 1093 signatam exhibet, pro charta, qua Rogerius dictam eremum S. Brunoni ejusque sociis primum donavit, accipere potuerit.

556. Attamen, cum Mabillonius supra recitatam, qua Rogerius Calabriae et Siciliae comes Turritanam eremum Sancto nostro vere donavit, chartam ad manum non habuisse videatur, hinc forte in hunc errorem inciderit; verum nihil hujusmodi utcunque excusat errorem alium, quo, ut jam monui, quam ex parte transcribit, chartam, a Rogerio comite profectam, Rogerio duci, cujus is patruus erat, attribuit; [Col. 0341B] hunc enim ab illo esse diversum, quicunque Historiam Siculam vel a limine salutavit, habet perspectum, nec ipsemet ignoravit Mabillonius, ut proinde id hic probare, supervacaneum foret. Attamen ut et quisque inter utrumque Rogerium distinguere, et de chartarum huc transcribendarum, quas tam Rogerius dux, quam comes, in S. Brunonis ejusque sociorum favorem dedit, ingenuitate ferre queat judicium, lubet huc nonnulla, quae ad ambos illos principes eorumque stirpem Normannicam ac progeniem potissimum spectant, in medium proferre. Tancredus ab Alta-villa, ut Gaufredus Malaterra, auctor synchronus, Historiae Siculae a se contextae lib. I refert, prope Constantiam in Normannia, Galliae provincia, nobili loco natus, saeculo undecimo [Col. 0341C] floruit, eque duabus uxoribus diversis filios genuit duodecim, e priori quidem, cujus nomen excidit, Guilielmum, cognomine Ferrea-brachia, Drogonem, Hunifredum, Gaufredum et Serlonem; e posteriori vero, quae Fransendis cognominata fuit, Robertum, postea Guiscardum appellatum, Malgerium, Guilelmum, Alveredum, Humbertum, Tancredum ac tandem Rogerium, qui omnes, duobus exceptis, qui in patrio solo haereditatis paternae carpendae causa manserunt, Italiam petierunt, factisque bellicis in Apulia potissimum et Campania clari, regiones hasce vicinasque alias, Graecis Sarracenisque, earumdem dominis, expulsis, paulatim sibi subjecerunt. Praecipue tamen eos inter enituere Robertus, Guiscardus cognominatus, et qui omnium junior [Col. 0341D] erat, Rogerius, in S. Brunonem beneficiis, nec minus singulari in personas alias locaque sacra liberalitate, quam armis magnum sibi nomen apud seram etiam posteritatem adeptus.

557. Ac Robertus quidem Apuliae ducatum una cum Calabriae parte aliisque aliquot ditionibus vicinis tenuit, annoque 1085 vitam cum morte commutavit, tres quatuorve post se filios relinquens, quorum secundo genitus Rogerius in ducatum Apuliae ac potiorem haereditatis paternae partem successit, uxoremque habuit Adelam, Roberti Frisii comitis Flandriae filiam; Rogerius vero, qui, quamvis Calabriae partem duntaxat teneret, supremumque totius regionis hujus dominium penes Guiscardum ac [Col. 0342A] deinde penes filium ejus Rogerium exstitisse videatur, Calabriae non minus quam Siciliae comes audiit, tres uxores diversas, si harum tamen prima, quae ab Orderico Vitali Normannorum Historiae lib. III, pag. 484, Judith, a Gaufredo autem Malaterra Historiae Siculae lib. II, cap. 29, Delicia vocatur, uxoris legitimae nomine venire queat, matrimonio sibi junctas habuit. Prima nullos ipsi, uti laudatus Ordericus Vitalis loco cit. docet, liberos peperit; secunda, apud Malaterram lib. IV, cap. 14 Elemburga, apud Cangium in Stemmate Siculo, Annotationibus in Annam Comnenam inserto, Eremburgis appellata, filium Gaufredum, seu, ut ab aliis scribitur, Goffredum, filiasque aliquot genuit; tertia nomine Adelais, seu, ut alii signant, Adelasia, quae [Col. 0342B] Bonifacii, marchionis Montis-ferratensis, filia erat, anno 1089 matrimonio ei fuit collocata, ex eaque procreavit duos filios, quorum alter, nomine Simon, infans obiit, alter, ut pater, Rogerius appellatus, Siciliae rex postea factus est. Atque haec, ut, quae in diversa comitis Rogerii diplomata, unumque Rogerii ducis, in S. Brunonis ejusque sociorum favorem concessa, annotanda erunt, intelligantur, partim ex Gaufredo Malaterra, partim ex Orderico Vitale praemittenda hic duxi. Ac primo quidem ex his jam liquet, nihil contra proxime huc transcripti, quo Rogerius comes Turritanam seu Squillacensem Calabriae eremum S. Brunoni anno 1090 concessit, diplomatis sinceritatem posse opponi ex eo quod, comitis uxore Adelai filioque Gofrido concedente, datum [Col. 0342C] dicatur. Nec est cur monumentum illud suspectum fiat ex eo quod in Calabria datum fuerit, comesque Rogerius anno 1090 exeunte, quo datum fuit, in Calabria exstitisse non sciatur; etsi enim, principem illum ibi tunc fuisse, Malaterra aliique, qui res ab eo gestas litteris mandarunt, expresse non edicant, nihil tamen etiam, unde contrarium certo consequatur, memoriae produnt.

558. Venio modo ad chartam, qua Theodorus Mesimerius, Squillacensis episcopus, in cujus dioecesi Turritana eremus, ut jam monui, sita erat, factam hujus S. Brunoni a comite Rogerio donationem approbavit. Instrumenti hujus, quod Graece a Mesimerio, utpote in Calabria, instrumenta publica Northmannicae etiam dominationis initio Graece exarare [Col. 0342D] solita, Ecclesiae Graecae episcopo, primitus datum fuit, ecgraphum ex ipso Graeco autographo desumptum atque ex Italia sibi submissum, Morkensius, ut in suis ad illud Annotationibus ait, prae manibus habuit, idque Latine a se redditum ad chronologico-diplomaticae, quam de S. Brunone adornavit, Diatribae calcem adjecit. Operam dedi, ut et Graecum monumenti illius apographum, lectori hic exhibendum, nanscisci possem; verum cum frustra laborarim, alienaque interpretatione, scilicet vel Suriani in Annotationibus in scriptam a Surio Sancti Vitam pag. 207 et seq., vel Ughelli tom. IX Italiae sacrae in episcopis Squillacensibus, vel denique Morkensii, cogar esse contentus, instrumentum illud, prout a posteriori [Col. 0343A] hoc scriptore in linguam Latinam est conversum huc transcribo. Sic itaque ex ejus recensione habet: »Theodorus Mesimerius Dei misericordia episcopus Castrorum, Scyllacei, Stili et Tabernae, ac protosyncellus, petitioni clarissimi comitis, domini nostri Rogerii, qui me rogare dignatus est pro honoratissimis monachis et eremitis, domnis scilicet Brunone et Lanvino, non quidem summa et tyrannica auctoritate mecum agens; sed, ut dixi, me rogare dignatus pro suprascriptis monachis, locum a Deo servatum, qui Turris dicitur, incolentibus in veneranda admodum ecclesia gloriosissimae dominae nostrae Dei Genitricis ac Sancti Joannis Baptistae praecursoris, qui quidem in desertis locis degentes per tempus satis longum illuc transmigrarunt ad partes [Col. 0343B] Stili in mea dioecesi.

559. »Et sicut dominus noster comes vobis donavit montem, campos et molendina circa ecclesiam usque ad duo milliaria, ipsa in perpetuum possideatis, vos monachi superius laudati, et socii et successores vestri, qui hunc locum inhabitabunt usque ad saeculorum finem citra alicujus prohibitionem aut molestiam; tributum vero aut decimam, vel quamlibet vexationem vobis caeterisque sociis et successoribus, nullus nec ego ipse, vel alii, qui post me in episcopos eligentur, inferant; si quis autem ausus fuerit hoc nostrum sigillum (id est diploma) contemnere, habeat anathema a Patre et Filio et Spiritu sancto, et a trecentis decem et octo (concilii scilicet Nicaeni I) deiferis Patribus. Istud sigillum [Col. 0343C] firmum et inviolabile ad saeculorum finem permaneat. Etenim ego hoc praesens sigillum bullatum pro supradictis monachis feci, et bullans mea bulla plumbea signavi + mensis Decembris septima, indictione decima quinta anni millesimi nonagesimi. Ego Raingerius Dei clementia electus archiepiscopus sanctae metropolitanae Ecclesiae Rhegii praesens confirmavi, prout omnino scriptum habetur, et apud ipsos Dei servos, quorum supra mentio facta est, Brunonem, Lanvinum et caeteros socios; sed et apud eos, qui successuri sunt, ratum fixumque permaneat, et usque ad saeculorum finem validitatem obtineat.« Graecae Mesimerii chartae, hic ex recensione Morkensii jam datae, ascripta exstat, quemadmodum [Col. 0343D] hic scriptor et Surianus pag. 209 testantur, et altera Latina, seu potius paulo liberior dictae chartae Graecae ab ipsomet, ut apparet Mesimerio facta interpretatio. Ut de approbata per Mesimerium, quam Rogerius comes S. Brunoni fecit, donatione suum ferre queat studiosus lector judicium, lubet et Latinam illam chartam huc transcribere.

560. His verbis concipitur: »Ego Theodorus Mesimerius, Dei gratia episcopus de Squillatio, et de Stilo et de Taberna, et protosynquillos, dono gratis, non coactus, sed comitis Rogerii precibus et consilio plurimorum procerum suorum acquiescens, terram de Turribus, scilicet duo milliaria circa ecclesiam, in monte constitutam, ex omni parte domno Brunoni et Lanvino sociisque eorumque successoribus, [Col. 0344A] illum montem inhabitantibus, eo modo et tenore, ut in vita libere habeant et possideant, et post eorum decessum successores eorum similiter libere possideant montem atque terram cum bosco infra fines supradictorum duorum milliarium ab omni parte circa ecclesiam in supra dicto monte constitutam, non episcopo Squillatii nec comiti, neque cuilibet personae aliquod servitium persolventes, et si ordinationem aliquam facere voluerint, aut consecrationem, prout libuerit, agant. His autem quicunque contraire voluerit, cum Juda proditore pereat, nisi ad satisfactionem et emendationem fratribus Ecclesiae venerit. Ego Raingerius Rhegii electus hanc chartulam confirmo et laudo.« En modo etiam, quid praecipue praeter id, quod jam dixi, ad instrumenti [Col. 0344B] hujus a se transcripti calcem Morkensius observet. » Mesimerius (in facta scilicet ex dictis ab ipso Mesimerio, quae Graecae hujus chartae exstat ascripta, interpretatione) Latine scripsit PROTOSYNQUILLOS, ego, imitatus quosdam Latinos, scripsi protosyncellus, alius forte vertet primus sacellanus, sed nihil ad rem, legat quisque, ut ut volet. Originale appensum habet ex cannabe alba parvam plumbeam bullam, in cujus una parte est Sanctus quidam, brachiis et palmis expansis. Arbitror esse sanctum Agacium martyrem, Syllacensium patronum, in altera vero parte sunt characteres Graeci minutissimi vix legibiles.«

561. Ita ille. Et recte quidem vocabulum Graecum Latine vertit Protosyncellus; verum [Col. 0344C] anne idem vocabulum Graecum recte etiam quis verterit primus sacellanus? Protosyncellus seu idem significat, quod syncellorum primus; qualis autem significatio vocabulo syncellus competat, pro certo nequeo edicere. Adi Cangium in Glossario mediae et infimae Latinitatis ad vocabula Protosyncellus et syncellus. Ad ea quae chronicae, quibus Graeca Mesimerii charta munitur, notae observanda dilucidandaque offerunt, accedo. Annus, quo instrumentum illud datum notatur, cum indictione non convenit. Quid ergo de eo hic statuemus? Spuriumne idcirco aut supposititium pronuntiabimus? Chartas, quod difficultates chronologicas complectantur, haud facile rejiciendas esse, apud Cangium in Glossario [Col. 0344D] mediae et infimae Latinitatis ad vocabulum Annus solide probatur. Verba omnia, ut ut prolixiora, quibus id fit, juverit huc transcripsisse, ne quis recitatam Mesimerii chartam, maxime si dicta, qua laborat, chronologica difficultas utcunque tolli queat, facile repudiet, aut etiam suspectam duntaxat habeat. Sic habent: »Inveniuntur nihilominus quaedam pontificum diplomata, inquit idem auctor (Mabillonius de Re diplomatica, lib. II, c. 25, n. 9), quorum calculus recentiorem nostrum praevertit. Ejus generis duo Callisti II nobis suppeditat eruditus Chiffletius in Hist. Threnorchiensi. Primum est »Datum Albae per manum Grisogoni S. R. E. diaconi card. ac bibliothecarii XV Kal. Junii, ind. XIV Inc. Dominicae an. 1122, Pontificatus domini Callixti [Col. 0345A] [.....] papae anno III.« Alterum habet easdem notas.

562. »Atqui indictio XIV convenit non anno 1122 secundum calculum nostrum, sed anno praecedenti. Unde idem Chiffletius in lemmate prioris privilegii notat datum esse privilegium an. 1122, a die 25 Martii deducto, scilicet quatenus Incarnatio novem mensibus praecedit: sed anno Dionysiano 1121, ut ostendit indictio XIV. Alia ejus generis pontificia diplomata videntur. Verum quaedam reperiuntur, quorum calculus uno anno Dionysianum praecedit, non solum mensibus novem quae proinde non possunt ad calculum Pisanum, . . .« qui ab Incarnatione Dominica, prout haec novem mensibus Nativitatem praecessit, ducit initium, itaque totidem mensibus calculum communem praevertit, »accommodari. Exstat hujusmodi [Col. 0345B] autographum non dubium in archivo Dionysiano datum »XII Kal. April. ind. X, Incarnationis Dominicae anno 1103 pontificatus autem domni Paschalis secundi papae III.« Quae indictio, sicuti annus Paschalis tertius anno 1102 conveniunt in Martio, nec sequenti anno convenire possunt, etiamsi calculus Pisanus admittatur; nisi integro anno dicatur hoc diploma Dionysianum praecessisse. Occurrit et aliud apud Puricellum pag. 512 ejusdem Paschalis plane consimile. »Datum Laterani per manum Joannis S. R. E. diaconi cardinalis, XVI Kal. Martii indict X, Incarnationis Dominicae anno 1103, pontificatus autem domini Paschalis secundi papae III.« Hic idem cancellarius, eadem chronologicae notae, quae eruditis discutiendae proponuntur, aliaeque [Col. 0345C] similes haud raro occurrentes. Haec fere ad verbum ex Mabillonio, fusius quidem, sed haud inutiliter ad ostendendum non facile rejiciendas esse chartas, in quibus chronologicae difficultates occurrunt, cum et in iis animadvertantur diplomatibus, quae nullo modo possunt in dubium revocari.«

563. Hactenus ibidem, et recte quidem, ut jam monui. Verum qui modo chronologicam, quae in Mesimerii charta occurrit, difficultatem tollemus? Dicemusne, vel in anno, vel in indictione errorem cubare, a librariorum oscitantia profectum, qui quis annus quaeve indictio per litteras Graecas, Rogerii chartae subscriptas, designetur, haud sat accurate notarint? Verum characteres chronici, quibus hujus instrumenti non tantum autographum, verum etiam [Col. 0345D] quod Morkensio praeluxit, apographum seu ecgraphum munitum fuit, non compendio per litteras, numerorum locum tenentes, sed integris, uti notula in margine adjecta ipsemet hic scriptor docet, vocibus erant expressi hunc in modum: , , id est, »Mensis Decembris septima, indictione decima quinta anni millesimi nonagesimi,« uti recte interpretatur Morkensius, etsi enim substantivum non adsit, cum quo feminini generis articulus conveniat, subintelligitur tamen substantivum accusativi pluralis numeri cum participio , quod ad substantivum refertur, ita ut sensus sit [Col. 0346A] , id est, »mense Decembri ad septem dies jam provecto.« Sic in Appendice ad Bernardi Montfauconi Paleographiam pag. 512 sequens codicis Octateuchi, in collegio universitatis Oxoniensis asservati, Graeca inscriptio seu potius clausula, ' Latine redditur, »finem accepit Octateuchus Novembris vigesima.« Ex iis quidem quae Surianus in suis ad contextam a Surio Sancti Vitam annotationibus suppeditat in apographo quod scriptori huic praeluxit, exaratum fuisse videtur non autem ; verum id vel in describentis errorem, vel in dialectum, quam forte Mesimerius fuerit secutus, est refundendum. Ut ut sit, error equidem, qui a librariis commissus sit, in characteribus [Col. 0346B] chronicis, quibus Mesimerii charta seu potius hujus apographum, ex Morkensii recensione huc jam transcriptum, signatur, cubare non videtur. Verum qui tandem ergo chronologica, quam characteres illi offerunt, difficultas e medio tolletur.

564. Morkensius, ad chronologico-diplomaticae suae calcem nonnulla pro chronicis, quibus varia, quae protulit, diplomata seu instrumenta publica muniuntur, characteribus in concordiam revocandis lectori proponens, de Mesimerio ait, eum »more Siculo nos consequi anno uno, atque ideo datam illius producendam esse usque ad subsequentem annum nostrum;« Quod si verum sit, Squillacensis illius antistitis charta supra recitata, quae anno 1090 data notatur, anno proxime sequenti data fuerit, sicque [Col. 0346C] indictio XV, qua signatur, cum anno quo vere data fuit, apprime congruet omnisque chronologica difficultas, qua instrumentum illud laborat, evanescet. Verum, cum haec annos Christi computandi ratio in usu apud Siculos passim fuisse non noscatur, certumne etiam sit, nunquam cuiquam usurpatum fuisse, dispiciendum. Rochus Pirrus in Ecclesiae Panormitanae Notitia prima ad annum 1144, annum Christi natalem cum anno ab orbe condito 5508 a Graecis communiter componi, hancque computandi rationem ab iis in Siciliam manasse, praefatus, sic scribit: »Fridericus Sylburgius Fastos Siculos exhibet, e chronico erutos, quod in vetusta Siciliae bibliotheca inventum est ab Hieronymo Surita, ac deinde ab Antonio Augustino in Italiam, post in Hispaniam translatum est; [Col. 0346D] in eo vero annum Christi natalem statui refert sub coss. Lentulo et Pisone, et anno ab orbe condito 5507. Neque varietas haec lectorem commovere debet, si nimirum advertat plures scriptores uno aut altero anno communem Christi aeram antevertisse. Sentio igitur in Sicilia nostra juxta hanc computandi methodum in diplomatibus explicandum esse annorum ab orbe condito numerum, ut scilicet rejicias annos 5508, et qui numerus erit residuus, is Christi annum in hac communi et vulgari aera, qua nunc utimur, signabit; putavit enim Sicilia, Christum esse natum post annum ab orbe condito 5508, et primum Christi annum incidere in annum 5509.«

565. Hactenus ille. Quid si ergo, ut alii, de quibus [Col. 0347A] hic Rocchus Pirrus, communem Graecorum Christi aeram, qui est annus ab orbe condito 5508, uno alterove anno anteverterunt, ita Mesimerius anno uno subsecutus sit, Christumque, non anno ab orbe condito 5508, sed 5509 natum existimarit? Sane, cum alii aliis ab orbe condito annis Christum natum statuant, Mesimerium, Squillacensem seu Scyllacensem episcopum, fuisse in ea opinione, mihi neutiquam vero apparet absimile; secundum hanc autem annus ab orbe condito 6599, qui, ut computanti patebit, secundum jam dictam Siculorum et Graecorum aeram communem anno Christi 1091 erat in cursu, anno Christi 1090 cucurrerit, ut proinde posterior hic Christi annus, quo charta, a Mesimerio in S. Brunonis ejusque sociorum favorem [Col. 0347B] concessa, signatur, proprie pro anno 1091 sit habendus; cui, ad septimam Decembris diem, uti eadem charta fert, jam provecto, indictio quinta decima, in eodem illo instrumento signata, apprime consonat, ut computanti patescet. Atque hinc jam fit, ut illud ego, quod vere ex jam dictis, non anno 1090, quo notatur, sed anno 1091 datum fuerit, pro spurio suspectove habere non ausim, maxime cum id tanquam genuinum Ruinartius in conscripta a se Urbani II papae Vita pag. 86, aliique viri eruditi in variis, quae concinnavere, operibus laudent, integrumque etiam non tantum suis in contextam a Surio S. Brunonis Vitam Annotationibus Surianus, verum etiam Ughellus tom. IX Italiae sacrae inseruerit, [Col. 0347C] nec scriptorem ullum hactenus invenerim, a quo censura minus faventi notetur.

566. Nec est porro, cur etiam suspectum habeatur, quod eremi Squillacensis seu Turritanae, a Rogerio comite S. Brunoni concessae, magnitudinem duobus milliaribus definiat, quam unius leucae facit donationis per Rogerium comitem factae charta supra huc jam transcripta; licet enim leuca pro tribus passuum millibus sub inde ab antiquis fuerit accepta, id tamen semper apud horum quoscunque locum non obtinuit, nec, etsi secus foret, propterea dicendus esset Mesimerius cum Rogerio comite pugnare in magnitudine, quam eremo, S. Brunoni in possessionem datae, attribuit. Leuca enim in laudata Rogerii charta pro mensura terrae, uti apparet, [Col. 0347D] accipitur; leuca autem, hoc sensu accepta, apud Francos seu in Francia, e cujus provincia Normannia Rogerius erat, duobus passuum millibus seu milliariis constabat, uti in Glossario ad vocabulum Leuca docet Cangius. At vero, inquiet non nemo, in charta, a Mesimerio concessa, Rangerius vocatur »archiepiscopus Rhegiensis electus,« ut tunc, cum haec data fuit, consecratus seu ordinatus nondum fuisse videatur; cum autem ex supra dictis anno 1090 ad sedem Rhegiensem fuerit electus, fuisse eum anno 1091, ad 7 Decembris jam provecto, quo tempore dicta charta data notatur, nondum consecratum seu ordinatum episcopum, verosimile haud apparet, consequensque proinde fit, ut instrumentum illud, non anno 1091, quo datum, a nobis statuitur, [Col. 0348A] sed anno 1090, quo reipsa signatur, verosimiliter datum fuerit, ac proin ut indictionem cum anno, quo signatur, pugnantem praeferat. Ita praeterea ab iis, qui Mesimerii chartam pro spuria habendam voluerint, potest argui. Verum, etsi quidem, ipso anno 1090, quo Rhegiensem sedem Sanctus noster recusarat, fuisse ad hanc electum Rangerium, verosimilius ex dictis sit, id tamen omnino certum non est. Quid ni enim factum esse queat, ut, cum ad dignitatem illam promoveri Bruno renuisset, alium ad eamdem eligere Rhegienses sive sponte sua, sive aliunde, quo minus id facerent, impediti, aliquandiu distulerint?

567. Ut ut sit, Rangerium equidem, si eum anno 1091, ad Decembrem provecto, nondum fuisse consecratum [Col. 0348B] Rhegiensem archiepiscopum, jamque tamen ab anno 1090 fuisse electum, admitti haud queat, ad dignitatem hanc, non anno 1090, sed anno 1091 fuisse promotum, idcirco statuendum est, quod memorata charta, quam tanquam Rhegiensis electus confirmavit ac laudavit, ante annum 1091 data esse posse haud videatur; quod sic ostendo: Bruno ejusque socii gloriosissimae dominae nostrae Dei Genitricis ac S. Joannis Baptistae ecclesiam, in eremo Squillacensi seu Turritana sitam, incoluisse in charta illa dicuntur; haec autem ecclesia, uti infra docebo, aedificata primum fuit, cum eremus illa a comite Rogerio S. Brunoni fuisset donata; quare cum id ex supra dictis non prius, quam cum annus [Col. 0348C] 1090 ad finem jam vergeret, factum fuerit, jam inde ab hoc anno ecclesiam, gloriosissimae Dei Genitrici et S. Joanni Baptistae sacram, quam Sanctus ejusque socii hoc ipso etiam anno inhabitarint, in eremo Turritana exstitisse, neutiquam verosimile est, ac proin praefatum Mesimerii chartam, in qua hoc innuitur, non anno 1090, sed anno 1091 datam fuisse, necesse est. Atque ita ruit etiam, quod contra chartae a Mesimerio datae sinceritatem afferri adhuc poterat, argumentum, haecque adeo pro spuria habenda non est. Proximum nunc est ut, quo ea, quae § praesenti facere statui, opere exsequar, modo etiam Bullam, qua Urbanus II papa supra recitatas Rogerii comitis et Mesimerii, episcopi Squillacensis, chartas confirmavit, novoque [Col. 0348D] favore Brunonem ejusque socios affecit, huc transcribam. His itaque verbis concipitur: »Urbanus episcopus, servus servorum Dei, dilectis in Christo filiis Brunoni et Lanvino salutem et apostolicam benedictionem. Piae voluntatis affectus studio debet prosequente compleri. Quia igitur nostri officii interest, servorum Dei quieti, prout Dominus posse dederit, providere, petitionibus vestris, filii in Christo charissimi et reverentissimi, clementer annuimus.

568. Per hujus ergo apostolici privilegii paginam apostolica auctoritate statuimus, ut locus ille, quem inhabitationi vestrae, disponente Domino, elegistis, a jugo, potestate, injuria, molestia omnium hominum omnino liber cum tota silva et monte, terra et [Col. 0349A] aqua in spatium unius leugae [al., leucae] in omni parte adjacenti in vestra omnimodis et successorum vestrorum dispositione permaneat, sicut a vobis a dilecto nostro filio Rogerio comite condonatus est, et a confratre nostro Theodoro, Squillacino episcopo, confirmatus. Nemini intra praedictum spatium liceat pascuae, agriculturae seu piscationis aut lignorum occasione aut quacunque ex causa vobis aut vestris successoribus injuriam aut molestiam irrogare, sed totum secundum voluntatem vestram possideatis, disponatis, ordinetis et erogetis. Si quid praeterea episcopalis officii indigueritis, ad quem potissimum vicinorum antistitum volueritis, recurrendi praesenti decreto liberam licentiam indulgemus. Decimarum quoque usum ex vestris, vel puerorum vestrorum laboribus [Col. 0349B] vestri juris esse censemus. Quod si quae puerorum vestrorum offensa contigerit, id vestra tantum manu omnis eorum correctio maneat. Nec ullus se de his, quae ad vos pertinent, sine vestra voluntate occasione aliqua intromittat, quatenus omnipotentis Dei speculationi liberis mentibus insistatis, et ad ejus faciei dulcedinem, ipso praestante, pervenire valeatis. Sane si quis in crastinum archiepiscopus aut episcopus, imperator aut rex, princeps aut dux, comes aut vicecomes, judex aut persona quaelibet potens aut impotens, hujus nostri privilegii paginam sciens, contra eam temere venire tentaverit, secundo tertiove commonitus, si non satisfactione congrua emendaverit, eum honoris sui et officii periculo subjacere decernimus, et a Christi atque Ecclesiae corpore [Col. 0349C] auctoritate potestatis apostolicae segregamus. Conservantibus autem pax a Deo, et misericordia praesentibus ac futuris saeculis conservetur. Amen. Amen. Amen. Datum per manum Joannis S. R. E. diaconi cardinalis, pridie Idus Octobris, indictione prima, anno Dominicae Incarnationis millesimo nonagesimo secundo, pontificatus autem domini Urbani secundi anno quinto.«

569. Morkensius, e cujus chronologico diplomatica de S. Brunone Diatriba pontificiae hae Urbani II litterae depromptae sunt, sequentem hanc eidem annotationem subjungit. »Bulla haec, inquit, Urbani II papae, uti ab Italia perscribitur, est deperdita; exemplar tamen ejus exstat in perantiquo ms. codice, qui Breviarium privilegiorum domus Calabrinae inscribitur. [Col. 0349D] In eo continentur omnia privilegia in membrana conscripta, quae ab anno 1090 usque ad annum 1200 huic eremo donata fuere.« Haec ille: ne autem, quibus recitatae Urbani litterae signantur, notas chronicas seu annum 1092 et indictionem quintam decimam sese inter non convenire quis putet, annum a Januario, indictionem vero ab anni praecedentis aut Septembris initio more Graecorum, aut certe VIII Kal. Octobris seu XXIV Septembris die computare Urbanus incepit, e tribus vulgatis indictionum generibus Constantinianam seu Caesaream secutus. Liquet id e diversis a pontifice hoc datis bullis, ac nominatim, ut reliquas omittam, e bulla alia, in S. Brunonis favorem anno 1098 concessa, [Col. 0350A] infraque huc transcribenda, quae data notatur »Salerni mense Septembri, indict. 6,« alteraque, quae ab illo, cum Barii Eliam archiepiscopum consecrasset, fuit concessa, quaeque data notatur »apud Barum anno Dominicae Incarnationis 1089, pontificatus II, indict. XIII, IX Octobr.« Jam vero, cum id ita sit, atque a Septembris quidem initio Constantinopolitana seu Graecorum, a XXIV vero Septembris, die Caesarea, indictio prima, anno 1092 currere incoeperit, annus et indictio, quibus huc transcriptae Urbani papae II, quem hoc anno et mense in Calabria fuisse, Ruinartius in Vita ejus num. 116 et seq. docet, litterae notantur, apprime inter se conveniunt, omnisque proinde, ob quam non nemo forsan hasce spurias autumet, difficultas [Col. 0350B] chronologica evanescit.



§ XXXIV. Quid post factam a Rogerio comite eremi Calabrinae donationem Sanctus egerit, qui hanc deinde Rogerius dux confirmarit, terminisque Rogerius comes circumscripserit.

570. Rogerium comitem, non tantum Turritanam eremum, verum etiam ecclesiam, sanctissimae Dei genitrici Mariae sanctoque Stephano sacram, S. Brunoni ejusque sociis statim atque hos in specuorantes invenerat, dedisse, Blomenvenna verbis num. 540 huc transcriptis indicare videtur, nec ab eo hac in re Puteanus et Surius dissentiunt. Ast id a vero alienum apparet. Ea enim eremus, non, ut ipsi statuunt, anno 1095, sed anno 1090 S. Brunoni ejusque sociis data fuit, tuncque nondum, ut videtur, [Col. 0350C] ecclesiam, quae sive sanctissimae Dei Genitrici sive Stephano sacra esset, complectebatur. Ita autumo, quod eremi illius ecclesia, S. Stephano sacra, diu duntaxat post, uti ex infra dicendis patescet, fuerit exstructa; ecclesia vero, quae sanctissimae Dei genitrici Mariae sacra esset, ante annum, uti pariter ex infra dicendis patescet, 1094 consecrata non fuerit; unde eam, ipsomet Sancto nostro curante, conditam fuisse, verosimillimum, ne dicam indubitatum, apparet. Bruno scilicet, uti, cum primum Carthusiam fuerat ingressus, ecclesiam ad honorem Dei, sanctissimae Dei genitricis et S. Joannis Baptistae exstrui ex supra dictis curavit, ita etiam in Calabriae eremo, cum hanc a Rogerio obtinuisset, fieri verosimillime curavit. Atque in hac [Col. 0350D] quidem opinione maxime confirmor ex eo quod Rogerius comes in charta supra huc transcripta, qua praefatam Calabrinam eremum S. Brunoni ejusque sociis dedit, Ecclesiae, quae in hac sanctissimae Dei genitrici sacra esset, non meminerit, ejusque nihilominus, utpote eremi pene incultae ac desertae, quam instrumento illo Brunoni impertiit, partem praecipuam constituentis, mentionem verosimillime, si jam tum exstitisset, facturus fuisse videatur.

571. Porro in altera charta, infra huc transcribenda annoque 1099 ex dicendis data, indicari invenio, quod tunc, cum eremus Calabrina Sancto primum data fuisset, gestum videtur, hicque proinde recensendum est. In hac itaque charta Rogerius [Col. 0351A] comes de S. Brunone sequentem loquitur in modum: »Rogavi quoque humiliter, ut pro Dei amore in terra Squillacii sumere dignaretur largos redditus, quos donabam: renuens ille recipere dicebat, quod ad hoc domum sui patris meamque dimiserat, ut a mundi rebus extraneus deserviret libere Deo suo. Hic fuerat in tota domo mea, quasi primus et magnus;« hisce autem e verbis, Sanctum aliquandiu in Rogerii comitis domo commoratum esse, apparet. Atque id quidem post datam ei Turritanam eremum, dum in hac, quae maxime necessaria essent, aedificia qualiacunque exstruerentur, contigisse opinor; verum anonymus annal. Carthusiensium libri IV hactenus non vulgati auctor, etsi quidem, Sanctum, in Rogerii comitis curia aliquandiu commoratum [Col. 0351B] existimet, id tamen, antequam Sanctus in Carthusiam secederet, factum putat. Audi, qui operis sui hactenus non vulgati num. 13 loquatur. »Qui gesta, inquit, sancti Brunonis tenuiter norunt, forsan arbitrati sunt, nos graviter hallucinatos, cum diximus, sanctum Patriarcham aliquando apud Rogerium comitem Calabriae fuisse commoratum ante suam conversionem, qui non nisi post plantatam Carthusiam Majorem in Calabria visus fuisse perhibetur. Nova quidem fatemur nos revelare, sed ea verissima astruimus ex litteris, quas idem comes dedit sancto Brunoni, non solum jam converso, sed etiam Calabrinae Carthusiae magistro, seu priori jam consistenti, in quibus dicit quod sanctus Bruno renuerit accipere plurimas donationes, ab ipso Rogerio [Col. 0351C] sibi oblatas, eo »quod ad hoc domum sui patris, meamque« (sunt verba Rogerii in diplomate) »dimiserat, ut a mundi rebus extraneus deserviret libere Deo suo. Hic fuerat in tota domo mea quasi primus et magnus,« etc. Ex quibus verbis colligimus (si bene opinamur) beatum virum mansisse in curia, et comitatu Rogerii, non post, sed ante conversionem; nam gravitas eremitici instituti istud fieri potuisse, prohibet cogitare. Sagaci tamen lectori aliter sentire posse per nos licet.«

572. Ita ille: verum opinio, quam his verbis proponit, mihi neutiquam placet: praeterquam enim quod, uti ipsemet fatetur, nova omnino sit, nullo poenitus fundamento innititur. Quod enim ait, eremitici instituti gravitati contrariam futuram fuisse [Col. 0351D] Sancti in curia Rogerii commorationem, nihil omnino evincit. Quid ni enim Sanctus, impetrata jam a Rogerio comite Calabrina eremo, aliquandiu apud hunc, donec et ecclesia aliaque maxime necessaria aedificia exstructa essent, commorari potuerit, cumque ut diutius ibidem pergeret versari, urgeretur, humaniter id recusasse? Rem sane ita gestam, verosimillimum mihi apparet, maxime cum non videam, quo potiori modo praefatae chartae num. praeced. huc transcripta verba veritati possint intelligi congrua, nec Sanctus ante suum in Carthusiam ingressum in Italia fuisse uspiam legatur. Ad chartam modo, qua factam a Rogerio comite eremi Calabrinae donationem Rogerius dux confirmavit, progredior. [Col. 0352A] Sic habet: »Rogerius, Apuliae, Calabriae, Siciliae, Dei gratia dux, omnibus fidelibus Christianis, praesentibus et futuris, in Domino salutem. Notum esse volumus fraternitati vestrae de duobus viris, Brunone scilicet et Lanvino, qui sanctae religionis studio accensi cum sociis suis in terram Calabriae a Galliarum partibus, disponente Deo, venerunt et meo ductu in terram, quae praedicta est, locum, qui eorum proposito conveniret, quaesierunt, quem cum sibi idoneum penes me non invenissent, elegerunt manere inter locum, qui dicitur Arena, et oppidum, quod appellatur Stilum. Locum autem illum Rogerius comes Siciliae, patruus meus et fidelis, ipsorum precibus apud Deum desiderans adjuvari, toto cordis affectu illis donavit; de comitatu [Col. 0352B] enim ipsius per meam concessionem erat, et a totius servitutis debito et ab omni angaria in perpetuum liberavit; ita siquidem ut aliquis suorum vel extraneorum stratigotus aut vicecomes, rusticus aut miles, servus aut liber, non sit, qui in eo loco pascuae, aut agriculturae, sive piscationis aut venationis aut lignorum occasione aut ex quacunque causa servis Dei molestiam seu injuriam faciat, sed in eorum potestate sit omnino locus praedictus, ut secundum quod voluerint, possideant, ordinent et disponant.

573. »Talem ejus loci donationem, et libertatis praedictae concessionem ego Rogerius dux laudo et corroboro, et quoniam terra illa de meo ducatu est, ut nullam in perpetuum patiatur calumniam, modis [Col. 0352C] omnibus contradico. Quod si quis contra sententiam, quae data est, agere praesumpserit, et nostrum violaverit praeceptum, certissimum habeat, quia aut de cunctis finibus nostris in aeternum exterminabitur, aut gladio meo sive successorum meorum ferietur. Ut omnia igitur superius concessa firma et illibata permaneant, hanc chartulam cuidam nostro clerico Rodolpho ego Rogerius dux et uxor mea Adela scribere praecepimus, et sigillo nostro signavimus. Anno Dominicae Incarnationis millesimo nonagesimo quarto. Indict., ima.« Morkensius, postquam chartam hanc integram ad suae de S. Brunone Diatribae calcem transcripsit, subjungit, sese ejus apographum inter Garnefeltii, Carthusiae Coloniensis alumni, editis eremitarum antiquorum Vitis clari, [Col. 0352D] Analecta reperisse, idque cum autographo concordare; Surianus autem, etsi monumentum illud cum aliis, quae ad S. Brunonem remque Carthusianam spectant, instrumentis publicis in suas ad conscriptam a Surio Sancti Vitam annotationes inferendum non duxerit, id tamen pag. 395 laudat, aitque, anno 1094 datum fuisse. Verum, etsi etiam hunc annum ea ipsa charta exhibeat, non tunc tamen, sed anno 1093 data fuisse videri potest ex indictione I, quae ei apponitur, quaeque non anno 1091, sed anno 1093 congruit. Nec ex eo, quod binae hae notae chronicae, quibus charta illa seu diplomata munitur, sese inter non concordent, pro supposititio id est habendum, cum ex supra dictis instrumenta publica [Col. 0353A] non facile ut spuria rejicienda sint, fierique possit, ut vel in dictos characteres chronicos librariorum vitio error irrepserit, vel ut tabellio, qui Rogerii ducis jussu instrumentum hic memoratum exaravit, annos Christi, non a Nativitate, ut communiter fieri assolet, sed Pisanorum more ab Incarnatione, prout haec Nativitatem novem mensibus praecessit, numerarit; qua computandi methodo ab anni 1093 vigesima quinta Martii die seu sanctissimae Dei Genitricis Annuntiationis festo annus ab Incarnatione Domini 1094 jam erat in cursu, cucurritque per reliquam ejusdem anni 1093 partem, sequentisque idem sanctissimae Dei Genitricis festum.

574. Opponi quidem hic potest, hanc computandi annos Christi methodum Rogerio duci usitatam [Col. 0353B] fuisse, nullis omnino, quae ejus nomine vel in Sicilia vel in Calabria data fuerint, diplomatibus posse probari; verum, praeterquam quod contrarium etiam probari diplomatibus hujusmodi non possit, fieri potest, ut quamvis etiam in Calabria et Sicilia annos Christi a Nativitate ejus, aut, si mavis, a Kalendis Januarii et Rogerius dux et plerique alii numerare inciperent, tabellio tamen, qui diploma seu instrumentum, de quo hic, exaravit, computandi annos Christi modum minus etiam ibidem usitatum fuerit secutus. Sane, etsi in numerandis Christi annis Sicilia olim, contra ac Zanottius in contexta a se S. Brunonis Vita cap. 16 vult, a communi aliorum more non discederet, is tamen, ut laudatus Rocchus Pirrus in Ecclesiae Panormitanae Notitia I [Col. 0353C] ad annum 1144 docet, in tabellionum instrumentis usque ad scriptoris hujus aetatem mos viguit, »ut anni initium statuerent ipsi die XXV Martii, licet a Kalendis Januarii numerarent populus imo et magistratus; ubi ergo nos dicimus, die XVIII Febr. anni 1630, dixissent ipsi die XVIII Febr. anni 1629.« Quemadmodum ergo tabelliones, de quibus hic Rocchus, annos Christi, non a Nativitate, sed contra receptum morem ab Incarnatione trimestri spatio Nativitatem subsequendo numerarunt, ita eorumdem computum novem mensibus, uti vere accidit, hanc praevertendo calculumque Pisanum sequendo ab Incarnatione seu vigesima quinta Martii die inire potuit, qui supra recitatam, de qua hic, Rogerii ducis chartam conscripsit. Quod si autem ille ita [Col. 0353D] reipsa annos Christi numeravit, fuerit haec secundum calculum communem anno, ut consideranti patebit, 1093 ante Septembrem concessa, sicque indictionem cum anno, quo vere data fuit, pugnantem haud praeferet. Porro charta illa Annalium Carthusiensium lib. IV hactenus non vulgato integra exstat, ibique, uti ex notitiis, a Carthusiano Parisiensi saepissime laudato mihi submissis disco, anno 1094, indictione 2 data notatur; quod si autem notis hisce chronicis chartae autographum vere sit munitum, nulla plane id, cum indictio 2 anno 1094 congruat, difficultate chronologica laborat, consequensque est, ut in illius exemplari, quod Morkensio praeluxit, error cubuerit.

[Col. 0354A] 575. Verum cum hic scriptor dicat, in ipso autographo, uti e litteris, ex Italia, id est, quantum opinor, e Carthusia Calabrina acceptis, didicit, cum anno 1094 indictionem 1 componi, ipsimet anonymo Annalium Carthusiensium auctori apographum erroneum verosimilius praeluxerit. Ut ut sit, cum equidem vel hunc scriptorem sequendo, vel annos Christi computandi methodum Pisanam in diplomate, de quo hic, admittendo, omnis, qua id laborare videtur, difficultas chronologica evanescat, rejiciendum ob hanc non est. Ego interim chartam illam, contra quam quoque ex Adelae, ducis Rogerii uxoris, nomine ei incluso nihil posse objici, e dictis num. 557 liquet, hoc loco recensendam duxi, quod verosimilius, uti ex jam dictis pronum est eruere, anno [Col. 0354B] 1093 data sit, forteque adeo etiam praecesserit chartam alteram, hoc ipso anno etiam datam, qua Rogerius comes donatae a se antea S. Brunoni Calabrinae eremo terminos assignavit, donationemque magis firmavit ac ampliavit. Lubet et illam tum alias ob causas, tum maxime ne deinceps vel Mabillonii exemplo cum charta, qua eremum illam Sancto Rogerius comes primum largitus est, a quopiam confundatur, vel pretiosum antiquitatis monumentum studioso lectori desiderandum relinquatur, integram huc transcribere. Sequentibus hisce verbis concipitur: »In nomine sanctae et individuae Trinitatis Rogerius, divina clementia comes Calabriae et Sicilliae: notum sit omnibus Christi nostrisque fidelibus tam futuris, quam praesentibus, quoniam miseratio [Col. 0354C] divina sanctae religionis viros, Brunonem videlicet et Lanvinum cum sociis suis, ad nos usque transmisit, sancto suo proposito aptum solitudinis locum quaerentes; quorum nos desiderio congaudentes, meritisque talium ac precibus apud Deum adjuvari confidentes, multis eos exhortati sumus precibus, ut in terra nostra locum sibi habilem eligerent, in quo ad serviendum Deo, qualia vellent, habitacula praepararent.

576. »Elegerunt itaque quemdam solitudinis locum, situm inter locum, qui dicitur Arena, et oppidum, quod appellatur Stilum. Hunc ergo locum et omnia in circuitu adjacentia in spatium unius leugae [al., leucae hic et infra] Deo et beatae Mariae ac ipsis eorumque successoribus in proprietatem, [Col. 0354D] sicut nostra fuerunt, sub omni immunitate atque libertate donavimus cum omnibus rebus infra sitis, terris, silvis, aquis, pascuis ac caeteris omnibus cultis vel incultis, mobilibus vel immobilibus. Rogavimus insuper venerabilem virum, Melitensem episcopum Gofredum, super hac donatione nostra confirmationis chartam conscribere, quam etiam sigillavimus. Sed cum postea gratia commendandi nos ipsorum orationibus supra dictos visitassemus fratres, eorumque societatem (Deo gratias) suscepissemus, praedictae spatium leugae his in circuitu terminis distincte per nos ipsos designavimus, ac terminorum nomina in memoriam futuris conscribere jussimus: de parte Orientis castellum, qui locus est [Col. 0355A] in cacumine montis de Stilo, inde vadit per serram ejusdem montis usque ad Malareposta, scilicet ad superiorem collem montis, et inde per magnam cavam, quae versa est ad Occidentem, usque ad pedem montis descendit, in qua aqua decurrit, et inde transit duos ruseletos et vallonem in directo usque ad jugum montis, quod est apud Occidentem, sicut praedicta cava respicit, et inde per jugum ejusdem montis usque Brontismenon, et inde transit vallonem recte ad viam, quae venit de Arena, et vadit ad locum, qui vocatur Sancta-crux, et inde in directo [al., in directe] usque super cacumen montis Embacaht, et inde descendit per cavam, sicut aqua decurrit, per spatulam usque ad flumen Enchinar, et inde ascendit illud flumen usque ad aliud flumen, [Col. 0355B] quod vocatur Alba, et inde ascendit idem [al., illud] flumen usque ad magnam cavam, quam Graeci vocant Bachiriache, et ascendit per eamdam cavam usque ad castellum, unde incepimus.

577. »Hanc autem donationem nostram tam Dominus apostolicus Urbanus, quam Squillacinus episcopus Theodorus, in cujus episcopatu ipse locus situs est, laudaverunt, privilegiis confirmaverunt, atque terribili anathemate munierunt. Quapropter praecipiendo rogamus, et rogando praecipimus ex parte Dei omnipotentis, beatae Mariae, quibus ipsum concessimus locum, et nostra, ut nullus aliquando, cujuscunque dignitatis sit vel potestatis, noster aut extraneus, in toto praedicto spatio quidquam magnum vel parvum sibi vindicet, nec nos ipsi. Nullus [Col. 0355C] unquam occasione aliqua vel causa fratribus ibidem Deo servituris injuriam aut molestiam irroget, vel ullam inquietudinem faciat, et illi [al., nec illi] neque homines eorum aliquam angariam, aut servitium omnino faciant. Nulli, nec nobis ipsis, aliquam ibi culturam facere, ullum animal pascere, ligna incidere, venari vel piscari, aut quidquam omnino sine fratrum licentia liceat, sed in eorum potestate sit, quaecunque intra praedictum continentur spatium, juxta voluntatem suam possidere, disponere, ordinare et erogare, tanquam Dei possessionem et suam immunem atque liberam. Quod si quis aliquando hanc nostram constitutionem in aliquo violare praesumpserit, fratribus ibidem degentibus digne satisfaciat. Quod si contempserit, principi [Col. 0355D] terrae, qui fuerit, centum libras auri persolvat. Ut igitur constitutio haec inviolabilis et omnino firma permaneat, concedente uxore mea Adelai comitissa, et filio nostro Gofrido, in praesentia bonorum hominum donationem istam fecimus et sigillo proprio signavimus.

578. »Insuper donavi Mule cum filiis suis ad custodiendam silvam. Data in pratis Squillacii, ubi tunc collecto exercitu morabamur. Anno ab Incarnatione Domini millesimo nonagesimo tertio, indictione prima, Nonis Maii.

    »+ Rogerius comes.
    + Adelais comitissa.
    + Goffredus filius comitis Rogerii.
    [Col. 0356A] + Guillelmus de Alta-Villa.
    + Guillelmus Culchebret.
    + Gosbertus de Luciaco.
    + Rogerius presbyter de Stilo.
    + Bastardus.«


Morkensius, e cujus saepissime jam laudata de S. Brunone Diatriba instrumentum hoc etiam accepi, ita in illud ad calcem observat: »Chartam hanc reperi inter Analecta nostri Georgii Garnefeltii; sed quoniam hinc inde interpolata esset, subveritus, ne forte et vitiata; quare visum est mihi eam ad autographum« id est, ni fallar, ad autograhi (neque enim hoc Morkensio ad manum fuisse reor) ecgraphum, »conferre; feci et istas interpolationes in margine notavi. Ab autographo dependet in serica [Col. 0356B] albi coloris corda bulla plumbea, et in ea imago Dei genitricis Mariae brachio sinistro tenentis Filium, in dextra sua habentem avem.« Interpolationes, quas hic memorat Morkensius, quasque in margine sese notasse ait, lectiones fere duntaxat variantes sunt, easque proinde ut tales in margine pariter ascripsi.

579. Porro Morkensius in sua mox iterum laudata de S. Brunone Diatriba, eo loco, quo rerum ad hunc spectantium Chronologiam texit, ad annum 1093 ita de Rogerio comite scribit: »Anno 1093 fratres (S. Brunonem scilicet ejusque socios) in eremo invisens enixe se commendat illorum precibus, participemque meritorum ut se faciant, efflagitat, et voti compos effectus, conscripta 7 Maii charta limites [Col. 0356C] eremi satis ample designat ac circumscribit accurate, efficitque, ut Rogerius dux Apuliae, ejus ex fratre nepos, dato eodem adhuc anno (et quidem forte, ut jam innui, ante dictam 7 Maii diem) diplomate (id num. 572 et seq. jam recitavi) donationes factas corroboret.« Ita ille e duabus scilicet huc jam transcriptis chartis, quarum altera Rogerii ducis, altera Rogerii comitis est, deducens quae hic memorat; et sane, quantum ad ea, quae ex hac posteriori deducit rectissime, ut consideranti patebit. Etenim Rogerius comes, uti ipsemet in proxime recitata charta sua docet, S. Brunonem ejusque socios »gratia commendandi se ipsorum orationibus anno 1093 invisit, eorumque societatem (pro qua re etiam Deo gratias agit) suscepit;« quibus e verbis sane, Rogerium comitem a [Col. 0356D] Sancto ejusque sociis, ut meritorum suorum participem eum efficerent, flagitasse votique etiam factum esse compotem, recte concludi videtur. Ait quidem in suis in concinnatam a Surio S. Brunonis Vitam Annotationibus pag. 221 Surianus, iisdem jam recitatis diplomatis, a Rogerio comite concessi, verbis innixus, principem hunc anno 1093 a Brunone ejusque sociis, »ut eum in societatem suam recipere, et nomen ejus inter nomina sua scribere dignarentur,« postulasse, idque re etiam vera impetrasse; verum hoc cum interpretatione, quam transcriptis diplomatis, a Rogerio concessi, verbis Morkensius applicat, neutiquam pugnat, locumque etiam licet interim rem hanc revocari inveniam in dubium, [Col. 0357A] verosimiliter obtinuit, uti ex infra adhuc laudando, quod apud Ughellum tom. IX Italiae sacrae, col. 426 exstat, Latini in civitate Squillacensi episcopatus fundationis diplomate, quod in hoc Lanvinum »fratrem suum« vocet Rogerius comes, colligendum videtur.

580. Quod modo pertinet ad diploma, quo a Rogerio duce factae antea S. Brunoni donationes, comite Rogerio, ut Morkensius ait, agente, confirmatae fuerint, spontene sua, an Rogerii patrui impulsu chartam illam Sancto impertierit dux Rogerius, dubium mihi admodum idcirco apparet, quod is optime etiam, uti ex supra dictis satis liquet, in S. Brunonem fuerit affectus, ac proin stimulo, ut huic benefaceret, haud indiguerit. Porro ne quis forte cuiquam [Col. 0357B] contra proxime huc transcriptam Rogerii comitis chartam scrupulus oboriatur ex eo quod a comite, in pratis Squillacii cum exercitu tunc commorante, data notetur, Boamundus, Rogerii ducis frater, anno 1093 in Calabria versabatur, cumque hunc vita functum esse falso rumore inaudiisset, castra nonnulla, ad eumdem in Calabria spectantia, occupavit; qua re ad iram commotus comes Rogerius militibus suis, ut Boamundum armis lacesserent, accepit, eumque e tota Calabria expulit. Ita quantum ad substantiam saepius hic jam laudatus ac porro laudandus auctor synchronus Gaufredus, ordinis Benedictini monachus, cognomento Malaterra, lib. IV, cap. 20, Historiae Siculae, quam ipsiusmet Rogerii comitis jussu concinnavit, uti Muratorius, qui hanc tomo quinto Rerum [Col. 0357C] Italicarum scriptorum inseruit, in sua ad eamdem praefatione docet. Nihil itaque obstat, quo minus Rogerius comes, collecto exercitu, anno 1093, uti in ejus, de qua hic, charta asseritur, in pratis Scyllacii commoratus fuisse credatur. Imo vero, cum hinc, principem illum ibidem re ipsa exstitisse, dubitandum non sit, Syllaciumque haud procul a Turritana Calabriae eremo situm sit, facile etiam factum esse potest, ut Rogerius comes, quod in eadem charta se fecisse, hic praeterea ex dictis ait, S. Brunonem ejusque socios inviserit, precibus eorum se commendaverit, chartamque, de qua hic, iisdem concesserit. Quae cum ita sint, notaeque chronicae, quibus haec notatur, seu annus et indictio inter se conveniant, nec quidquam praeterea, quod contra instrumenti [Col. 0357D] illius sinceritatem faciat, aliunde occurrat, non est enim vero cur id pro suspecto, nedum pro spurio habeatur, et alia proinde, quae ad Sanctum nostrum spectant, sermonem converto.



§ XXXV. Sanctus constructam in eremo Calabrina ecclesiam magno apparatu consecrari curat, et magis ac magis comitem Rogerium benevolum erga se experitur.

581. Cum Bruno ecclesiam, quam ex dictis, statim atque a comite Rogerio Turritanam Calabriae eremum obtinuerat in honorem Dei, sanctissimae Dei Genitricis et S. Joannis Baptistae aedificari ibidem curavit, ad umbilicum videbat adductam, apud comitem Rogerium, ut eam solemni ritu consecrandam [Col. 0358A] curaret, verosimillime egit. Utcunque res habeat, illa equidem ecclesia summo apparatu ab Aicherio, Panormitano archiepiscopo, quinque assistentibus episcopis, consecrata fuit, idque fieri laudatus comes Rogerius non tantum curavit, verum etiam sacram illam aedem donis non paucis, S. Brunoni collatis, hac occasione ditavit, uti liquet ex charta in illius ecclesiae sanctique Brunonis favorem ab eodem comite tunc concessa. Chartae hujus, seu diplomatis partem duntaxat Ughellus tom. IX Italiae sacrae, col. 425, recitat, idemque etiam in Ecclesiae Catanensis Notitia facit Rocchus Pirrus. Verum ego illam, ne venerandae antiquitatis monumentum, quod integrum typis excusum publicaque luce donatum videre nondum mihi obtigit, curiosi lectoris oculis [Col. 0358B] subtraham, integram huc e recensione Morkensii transcribo.

582. Sic habet: »In nomine Dei aeterni et Salvatoris nostri Jesu Christi, anno ab Incarnatione Domini millesimo nonagesimo quarto, indictione secunda, cum ego Rogerius comes Calabriae et Siciliae pro Dei amore et animae meae remedio, et pro salute animae Roberti Guiscardi fratris mei, gloriosissimi ducis Apuliae et Calabriae, et pro remedio animarum fratrum meorum atque omnium parentum et uxorum mearum vellem dedicari facere ad honorem Dei et beatae Mariae et beati Joannis Bapt. ecclesiam de eremo, quae sita est inter Arenam, et oppidum quod dicitur Stilum, super territorio dicti oppidi Stili, per venerabiles et sanctissimos Patres Panormitanum [Col. 0358C] archiepiscopum, Melitensem [al., Miletensem], Tropiensem, Neocastrensem, Cataniensem et Squillacensem episcopos, collaudantibus eisdem sanctissimis Patribus, dedi beato patri Brunoni, magistro ejusdem eremi, sibi et successoribus suis monasterium Sanctae Mariae de Arsasia cum omnibus pertinentiis suis, ubicunque sint, eximendo eamdem ecclesiam seu monasterium de Arsasia ab hodierno die in antea in perpetuum de omni temporali servitio, et Turri ad quae tenebatur, oppido meo de Stilo, ut ecclesia de eremo et fratres in perpetuum illam quiete habeant sine omni calumnia et sine temporali servitio, omni remoto tremari et placario, et horum omnium remotis infestationibus.

583. »Haec autem donaria ecclesiae praedictae de [Col. 0358D] Bosco, et fratribus ibi Deo servientibus, dotem dedi Adelayde conjuge mea consiliante et laudante et concedente Goffrido filio meo, Malgerio filio meo. Quod monasterium Arsasiae capella mea erat exempta ab episcopali jurisdictione per sacro sanctam Romanam Ecclesiam, quod constare feci praedictis archiepiscopo et episcopis, qui testes sunt hujus donationis, et testes sunt Gosbertus de Luciaco, Paganus de Gorgis, Rogerius Bonellus [al., Tonellus], Fulco Capellanus meus, qui haec scripsit. Haec autem dedi testimonio suprascriptorum testium et hi termini et limites Sanctae Mariae de Arsasia, videlicet ab arbore quercus etc. »Sequitur,« inquit hic Morkensius, »terminatio limitum, quam omitto, [Col. 0359A] »quia ad rem nostram parum aut nihil facit et solum exscribo loca, hac circumscriptione inclusa.« Cum duobus casalibus interclusis, scilicet de Sancto Andrea, et Roseti, liberis et exemptis ob omni communitate casalium meorum de oppido Stili; item locum, qui dicitur cum duobus casalibus Vingi et Buaungi similiter liberis et exemptis ab omni communitate casalium meorum de dicto oppido Stili; item ecclesiam Sancti Fantini exemptam ab episcopi jurisdictione Giracei [al., Giracii], quae ad eamdem ecclesiam Arsasiae pertinet, quae posita est in pertinentiis Agrotteriae in tenimento Giraci [al., Giracii] cum omnibus rationibus et pertinentiis suis; item casale Arunchi in pertinentiis civitatis Squillacii cum omnibus rationibus et pertinentiis suis [Col. 0359B] sicut tenere et habere eadem ecclesia Arsasiae consuevit.

584. »Haec autem pernotata [al., praenotata] loca dono et concedo pro eadem ecclesia in dotem domino Patri Brunoni, et successoribus ejus cum omnibus rationibus, aquarum decursibus, molendinis, nemoribus et arboribus, cultis et incultis mineriis aeris et ferri et omnium metallorum, pascuis et omnibus juribus, quae ego et curia mea habere hactenus consuevit, ita ut nemo aliquid ibi, nisi dicta ecclesia eremi habeat, sicut ex tunc nemo aliquid juris habuit, nisi ego. Item concedo eidem Ecclesiae eremi in reliqua terra mea usum liberum mineriarum aeris et ferri, et pascua libera in eadem terra mea pro animalibus ejusdem Ecclesiae, [Col. 0359C] atque custodum, nec non et eorum, qui in dictis casalibus habitant. Concedo etiam, ut dicta Ecclesia eremi commendatos habere possit in supra dictis casalibus et locis, quae eidem Ecclesiae dedi. Nemo in supra dictis locis suo vel meo nomine aut haeredum et successorum meorum praesumat jus aliquod prosequi vel habere, nec ego, sed omnia conserventur eidem Ecclesiae solida et intacta, quia parum est pro Dei amore suis tribuere famulis, qui mihi multa praestitit larga manu. Si vero persona aliqua, filius meus aut aliquis haeres aut successor hoc meum quassaverit donum seu privilegium, mihi vel posteris meis aut Ecclesiae Romanae centum libras auri persolvat, nisi ad condignam venerit satisfactionem, fratrum ibi Deo servientium et perpetuae subjaceat [Col. 0359D] damnationi.

585. »Haec autem acta sunt mense Augusti, cum regressus essem de expeditione, quam feceram super Guillelmum et ab obsidione Castri-Villae, et hoc meum privilegium ad perpetuam firmitatem jussi et mandavi et feci mea pendente bulla communiri.

    »+ Rogerius comes.
    + Adelais comitissa.
    + Goffridus, filius domini comitis.
    + Malgerius, filius comitis Rogerii.
    + Paganus de Gorgis.
    + Josbertus de Luciaco.
    + Rogerius Bonellus [al., Tonellus].
    [Col. 0360A] + Ego Fulco, domini comitis Rogerii capellanus, de mandato ejus hoc privilegium scripsi et me subscripsi.«


Habe modo etiam, quam chartae huic a se transcriptae annotationem subnectit Morkensius. »Hanc, inquit, Ecclesiae eremi constitutionem etiam inter Analecta Garnefeltii nostri reperi interpolatam et ad autographum recognitam rescripsi, ascripsique in margine interpolationes, asterico notatas. Sigillum est plumbeum, uti superius, et pendet ex corda crocei coloris.« Interpolationes, quas iterum hic scriptor memorat, duntaxat fere sunt lectiones nonnihil variantes; eas interim ad marginem pariter hic adjeci. Verum sunt et alia in idem instrumentum notanda. Ac primo quidem notae chronicae, quas in capite [Col. 0360B] praefert, seu annus 1094 et indictio 2 sese inter apprime conveniunt. Nec est cur scrupulum cuiquam injiciat, quod, cum Rogerius comes ab expeditione in Gullielmum suscepta, atque a Castri-Villae obsidione reversus esset, datum in fine dicatur.

586. Etenim, teste Historiae Siculae lib. IV. cap. 21 et seq. Gaufredo Malaterra, Gullielmus de Grantavul seu, ut ab aliis scribitur, de Grantemanil, qui Mabiliae, Rogerii ducis sorori, matrimonio junctus erat, anno 1093, cum et ipse non secus ac Boamundus, de quo jam supra, Rogerium ducem e vivis abiisse, falso ad se delato rumore credidisset, varia ad principem illum, uxoris suae fratrem, pertinentia tum castra, tum oppida, haecque inter Castri-Villam, occupavit, cumque haec, audita licet [Col. 0360C] memorati rumoris falsitate, domino suo legitimo, Mabiliae uxoris ad illa jus praetexens, reddere non vellet, bello eum dux Rogerius appetiit, unaque cum Rogerio comite, patruo suo, qui ei sese adjunxerat, Castri-Villam obsedit, ac expugnavit. At vero in illo Rogerii comitis diplomate alia, quae id forte non nemini suspectum reddat, difficultas occurrit. Cum enim, ut supra docui, Rogerius comes e priori uxore sua Judith, seu, ut aliter etiam vocatur, Delicia nullos prorsus liberos habuerit, praeterque plures filias unicum duntaxat filium e secunda, Elemburga seu Eremburga cognominata, quae anno 1089 jam obierat, procrearit, unde aut quis ille, qui recitato diplomati subscribitur, Rogerii comitis filius Malgerius? [Col. 0360D] Hunc sane e nulla uxorum suarum legitimarum genuisse Rogerius videtur. Quid ergo? An nothum dicemus? Verum obstat Gaufredus Malaterra, Historiae Siculae lib. IV, cap. 18 de Jordano, qui comitis Rogerii, uti idem auctor lib. III, cap. 36 docet, filius nothus erat, sequentem scribens in modum: »Jordanus . . . filius comitis, propter strenuitatem suam omnibus amabilis, quem plures, quia jam Gaufredum, quod dolorem non minuit, morbus elephantinus pervaserat, comitis haeredem futurum suspicabantur (nam neque alium masculum habebat) apud Syracusam, sui juris urbem febris typo percussus est.«

587. Cum ergo, uti ex his Gaufredi verbis intelligitur, [Col. 0361A] Rogerius comes dum Jordanus, filius ejus nothus seu spurius febri apud Syracusos, quod anno 1092 contigisse, laudatus Malaterra lib. IV, cap. proxime cit. docet, correptus jaceret, prolem aliam masculam, quam dictum Jordanum et Goffredum non habuerit, consequens est, ut nec nothus seu spurius comitis Rogerii filius exstiterit Malgerius, qui chartae proxime huc transcriptae, annoque 1094 a Rogerio comite datae subscribitur. Restat ergo, ut vel secunda Rogerii comitis uxor Elemburga, aut tertia Adelasia, dum cum eo matrimonium iniit, vidua fuerit, filiumque e prioribus nuptiis Malgerium habuerit, vel ut Malgerius ille, qui tanquam comitis Rogerii filius nomen suum adscripsit, de sacro fonte ab eo levatus aut etiam in filium adoptatus [Col. 0361B] fuerit, vel denique, ut Rogerius comes praeter filias, quas ei, singulis suo assignato marito, Stemma Siculum, Adnotationibus ad Annam Comnenam a Cangio insertum, et principum Normannorum Arbor genealogica Malaterrae Historiae Siculae apud Muratorium tom. V Rerum Italicarum Scriptorum praefixa, attribuunt, aliam saltem adhuc habuerit, huicque Malgerius ille matrimonio junctus fuerit. Ut ut sit, cum aliquo quidem ex hisce capitibus factum esse queat, ut Malgerius ille Rogerii comitis filius appellatus fuerit, non est, cur huc transcripta principis hujus charta pro spuria suspectave ob solum, quod ei adscribitur, Malgerii filii comitis nomen habeatur. Plus aliquid contra illam facere videri [Col. 0361C] potest Beati titulus, quem Sancto (adi num. 582) adjungit: attamen, cum is, etsi a chartae autographo abesset, ecgrapho forsan a librario dumtaxat reeentiori e veneratione in Sanctum fuerit imprudenter adjectus, huicque adhuc viventi ab ipsomet comite Rogerio, qui Brunonem, uti ex dicendis amplius patescet, pro Sancto habebat, Beati titulum fuisse attributum, prorsus incredibile non sit, ego nec idcirco instrumentum illud, quod alias suppositionis notas non habet, rejicere ausim, ut certo spurium, maxime cum veritati consonent, quaecumque in eo de Turritanae ecclesiae consecratione temporeque, quo haec facta est traduntur.

588. Ut, quam nihil hic a vero alienum pronuntiem, studiosus lector perspiciat, instrumentum publicum, [Col. 0361D] apud Rocchum Pirrum in Sicilia sacra, Ughellum tom. IX Italiae sacrae col. 425, aliosque scriptores exstans, huc ex Morkensii recensione lubet transferre; hoc enim, ecclesiam illam, quinque assistentibus episcopis, Melitensi videlicet, Tropiensi, Neocastrensi, Catanensi et Squillacensi, fuisse consecratam, ipsemet Alcherius, Panormitanus archiepiscopus, qui solemnitatem illam magno apparatu ac pompa peregit, testatur, recitataeque adeo Rogerii comitis chartae, in qua idem traditur, monumentum illud suffragatur. Sequentibus hisce verbis concipitur: »Anno Domini nostri Jesu Christi 1094 mense Augusti, festo beatae Mariae assumptae ego Alcherius Hic . . . , archiepiscopus Panormitanus, consecravi ecclesiam istam in honorem Dei [Col. 0362A] et B. Mariae Virginis, et B. Joannis Baptistae in praesentia Melitensis, Tropiensis, Neocastrensis, et Squillacensis episcoporum una cum domino Rogerio comite Calabriae, Adelaide comitissa, magistro Brunone et Lanvino, et ceteris Patribus assistentibus, et in praesentia bonorum hominum.

    Ego Alcherius archiepiscopus Panormitanus.
    Ego Tristerius, Tropiensis episcopus interfui.
    Ego Angerius, Catanensis episcopus.
    Ego Theodorus episcopus Squillacensis.
    Ego N. Neocastrensis episcopus interfui.«


Porro cum proxime huc transcripta Rogerii comitis charta, in qua de Turritanae ecclesiae consecratione, veluti de re quam primum futura, mentio fit, mense Augusto (Adi num. 585) data notetur, [Col. 0362B] jamque recitatum Alcherii, Panormitani archiepiscopi, testimonium consecrationi isti quintam decimam Augusti assignet, apprime, quibus utrumque hoc instrumentum signatur, notae chronicae sese inter conveniunt.

589. At vero, cum ipsum a Morkensio huc transcriptum Alcherii testimonium, non secus atque recitata Rogerii comitis charta, consecrationi tradat quinque adstitisse episcopos, Melitensem scilicet, Tropiensem, Neocastrensem, Catanensem et Squillacensem, nec tamen quinque, sed quatuor tantum, Tropiensem nimirum, Catanensem, Squillacensem et Neocastrensem, qui solemnitati isti adfuerint, episcopos, Melitensi omisso, subscriptos exhibeat, [Col. 0362C] oportet, ut vel Testimonii illius apographum, in episcoporum subscriptione corruptum, Morkensio praeluxerit, vel ut ipsemet in eo describendo errarit, maxime cum testimonium illud tam apud Rocchum Pirrum in ecclesiae Catanensis Notitia ad annum 1094, num. 10, quam apud Ughellum tom. IX Italiae sacrae, col. 425 episcopos non tantum quatuor jam laudatos, sed etiam Melitensem, subscriptos sibi habeat hoc modo;

    + Ego Archerius Nic . . . . archiepiscopus Panormitanus.
    + Ego Tristanus Tropejensis episc. interfui.
    + Ego An. Catanensis episc. interfui.
    + Ego Theodorus episc. Squillacensis praesens f.
    [Col. 0362D] + Ego Goffridus Melitensis episc. interf.
    + Ego Henricus Neocastren. episc. interfui.«


Morotius, qui in Chronologico sacri Ordinis Carthusiensis Theatro, parte VI, ad annum 1090 idem monumentum recitat, inter subscriptos ei episcopos Melitensem etiam non recenset, contra ac nihilominus, e quo illud se desumpsisse ibidem ait, Camillus Tutinus in Historiae Ordinis Carthusiensis Prospectu facit.

590. Hinc Morkensium e Morotio, cui proinde, quod abs eo omissione ex dictis peccatum, attribuendum est, Alcherii huc jam transcriptum testimonium deprompsisse existimo; in hac autem opinione maxime etiam confirmor ex eo, quod sequentia haec verba, »Qui omnibus vere poenitentibus et [Col. 0363A] confessis . . . quadraginta dies de vera indulgentia . . . poenitentiae relaxavit archiepiscopatus sui anno . . . ,« quae in monumento isto locis proxime citt. apud Ughellum et Rocchum Pirrum vocibus hisce »In praesentia bonorum hominum« subduntur, atque a Morotio, ut ut apud Camillum Tutinum exstantia, omissa sunt, pariter omissa sint apud Morkensium, qui, unde, de quo hic disserimus, deprompserit monumentum, non edicit. Porro in diversis testimonii, ab Alcherio dati, exemplaribus jam memoratis lectiones variantes occurrunt non tantum duae modo expositae, quibus a Roccho, Ughello et Tutino Morotius et Morkensius dissonant, verum etiam aliae, quibus a Morotio, Tutino et Morkensio Ughellus et Rocchus hique etiam duo invicem discrepant in [Col. 0363B] monumenti illius tum contextu, tum episcoporum, qui eidem subscripserunt, nominibus. Ut praecipuas, reliquis praetermissis, recenseam, pro lectione, qua Morotius et Morkensius in testimonii contextu legunt, Magistro Brunone et Lanvino et ceteris Patribus (Tutinus habet Fratribus) assistentibus, Ughellus quidem, omissa post vocem Brunone conjunctione et, commateque ei substituto, legit »Magistro Brunone, Lanvino B. et caeteris fratribus eremitis assistentibus;« Rocchus vero, omisso etiam commate, habet, »Magistro Brunone Lanvino et caeteris fratribus heremitis assistentibus;« verum posterior haec lectio, ut per se patet, omni dubio procul mendosa est.

591. Ex ea interim praecipue est factum, ut Rocchus [Col. 0363C] e Brunone et Lanvino unam eamdemque personam perperam fecerit, loco supra cit. in recitatum a se Alcherii testimonium ita observans: »Ex iis verbis e Magistro Brunone Lanvino« facile intelliges, diploma illud, quod in Notit. Messan. ad annum 1094, num. VIII retulimus, a Paschali II Pontifice transmissum fuisse huic Brunoni; in eo enim habes: »Paschalis episcopus, servus servorum Dei. Dilecto filio Lanvino salutem et apost. benedict. de Messanensis episcopi causa« etc. Ex episcopis, qui testimonio subscribuntur, Panormitanus archiepiscopus, qui id dedit, a Tutino, Morotio et Morkensio Alcherius, ab Ughello et Roccho Archerius, facta in nomine litterae unius mutatione, additoque, [Col. 0363D] quod per Hic Morotius et post huuc Morkensius in chartae textu supplent nominis fragmento apud Ughellum quidem Nic . . , apud Rocchum autem Nico . . . , vocatur. Ast, cum archiepiscopus ille apud ipsummet Rocchum ecclesiae Panormitanae Notitia, ad annum 1094, num. 6 in diplomate quod Rogerius, Siciliae et Calabriae comes, ecclesiae Panormitanae anno 1095 dedit, Alcherius appelletur, nomen ejus, uti a Mutino, huncque secutis Morotio et Morkensio fit, Alcherius potius, quam Archerius efferendum puto. Quod autem pertinet ad nominis fragmentum Nic. aut Nico, quod apud Rocchum et Ughellum duntaxat in chartae subscriptione legitur, id forte, quod integra vox non esset, omittendum duxerit Tutinus; verum, ut cujus nominis illud pars verosimiliter [Col. 0364A] sit, lectorem edoceam, Rocchus loco proxime cit., ubi Alcherium ab anno 1083 ad annum ut minimum 1099 archiepiscopalem ecclesiae Panormitanae sedem occupasse, edixit, Alcherio fortassis »Nicodemi appellationem sive uti secundum nomen, sive uti cognomen attributam« fuisse, dici posse arbitratur, idque, quae ibidem affert, sat veros mile efficiunt.

592. Inter episcopos, testimonio de Turritanae ecclesiae consecratione subscriptos, proxime post Alcherium, ecclesiae Panormitanae archiepiscopum, comparet Tropiensis, seu, ut ab aliis scribitur, Tropeiensis in Ulteriori Calabria ecclesiae antistes; qui apud Ughellum et Rocchum locis supra citt. Tristanus; a Morotio vero et Morkensio Tristerius [Col. 0364B] nuncupatur, licet interim a Tutino Tristenus vocitetur. Ughellus tom. X Italiae sacrae in episcopis Tropiensibus col. 450 de episcopo illo ita scribit: »Justegus vel Justeyrus, et Tusteius, qui et Tristanus est, primus Latinorum Tropeiensis ecclseiae munus episcopale suscepit circa annum Dom. 1094,« subditque, nonnullis interpositis, concessum anno 1094 a Rogerio, Apuliae, Calabriae et Siciliae duce ecclesiae Tropeiensi diploma, in quo, qui hujus tum antistes erat, Justegus nominatur. Qui ex episcopis, testimonio subscriptis, post Tropiensem sequitur, Catanensis prioribus duntaxat duabus nominis sui litteris ab Ughello et Roccho designatur; a Tutino vero huncque secuto Morotio Augerius et a Morkensio Angerius vocatur. Antistitem [Col. 0364C] hunc proprie nuncupatum fuisse Ansgerium, sedisseque ab anno. 1091 ad annum usque 1124, liquet ex iis, quae de illo in ecclesiae Catanensis Notitia ab anno 1091 Rocchus Pirrus in medium adducit. Quod ad Squillacensem et Melitensem episcopos, quorum subscriptio Catanensis episcopi subscriptioni proxime subditur, jam spectat, prioris ex his, qui, quemadmodum infra contra Ughellum docebo, anno 1095 aut sequenti mortalitatem explevit, eodem ubique modo nomen effertur, nec ullam etiam posterioris, quod ex dictis a Morotio huncque secuto Morkensio omittitur, variationem patitur apud Rocchum, Ughellum et Tutinum, a quibus recensetur.

593. Notandum porro est. hunc, non celeberrimae [Col. 0364D] Melitensis insulae, sed Melitensis seu potius Militensis, Calabriae Ulterioris civitatis, exstitisse antistitem, uti patet ex iis, quae Rocchus Pirrus in Melitensis ecclesiae Notitia proxime ante annum 1089, et Ughellus tom. I Italiae sacrae in episcopis Melitensibus col. 942 et seq. in literas mittant. Ad Neocastrensem nunc tandem, qui omnium ultimus Alcherii de Turritanae ecclesiae consecratione testimonio subscripsit, episcopum venio. Hic, quem ab anno 1094 usque ad annum saltem 1112 sedisse adducta ab Ughello tom. IX Italiae sacrae col. 402 et binis seqq. suadent, Henricus a Roccho et Ughello nuncupatur; licet autem a Tutino, huncque secutis Morotio et Morkensio inter episcopos testimonio mox iterum laudato subscriptos, recenseatur, nomine tamen vel [Col. 0365A] Henrici vel altero, quia forte nullum in testimonii illius exemplari, quod sibi praeluxit, Tutinus invenit, haud afficitur; ut proinde et hic a Tutino hujusque sequacibus Rocchus Pirrus et Ughellus lectionis diversitate sat notabili differant. Verum, etsi id ita habeat, cum equidem inter hosce omnes, quantum ad lectionem tum anni 1094, tum sanctissimae Dei Genitricis, in coelos assumptae, testi, quo ecclesiae Turritanae consecratio fuerit peracta, apprime conveniat, nec aliunde, cur monumentum illud, quod tam varie ex dictis apud varios legitur, pro spurio suspectove habeatur, quidquam occurrat; neutiquam id ut tale ob varias variorum exemplarium variantes lectiones, quae amanuensium librariorumve errores duntaxat plerumque sunt, rejiciendum est. Atque [Col. 0365B] hinc jam, partimque e proxime recitato Rogerii comitis diplomate fit, ut ambigendum non sit, quin illa dictae ecclesiae, quam perperam Tutinus, uti ex hoc etiam instrumento liquet, cum ecclesia S. Mariae de Arsafia pag. 7 Prospectus confundit, dedicatio et anno 1094, ut jam dictum, et ipso sanctissimae Dei Genitricis in coelos assumptae festo fuerit peracta.



§ XXXVI. An concilio Placentino, in quo Praefationem de beata composuerit, sanctus interfuerit, et cur, si ita sit, eo celebrato, ad majorem Carthusiam non redierit.

594. Post sancti e curia pontificia in Turritanam Calabriae eremum recessum duo fuisse ab Urbano II papa haud procul inde ante annum 1095 celebrata [Col. 0365C] concilia, Beneventi scilicet in Campania unum, Trojae in Apulia aliud, ex ipsis temporis hujus scriptoribus monumentisque habetur compertum. Ad primum, quod anno 1091, ut Bertholdus, Constantiensis presbyter scriptorque synchronus, in sua ad Hermannum Contractum Appendice testatur, adversus Guibertum antipapam ejusque sequaces celebratum fuit, tot episcopi et abbates, quemadmodum in veteri, e quo Labbeus illius canones edidit, codice Romano legitur convenerunt, »Ut eorum numerus facile adnotari non potuerit.« Nec patrum, qui ad secundum convenere, exiguus exstitit numerus, uti fidem facit concilii illius titulus a Labbeo in tom. X Conciliorum ex antiquis codicibus mss. illatus, hisque verbis conceptus: »Anno Dominicae Incarnationis [Col. 0365D] 1093, V Idus Martii convenit Trojae in Apulia concilium episcoporum fere 75, abbatum 12.« Brunonem quidem ad duo haec concilia, haud procul admodum a Calabria, eremoque, in qua versabatur, celebrata, ab Urbano e solitudine sua evocatum fuisse, verosimile vel idcirco apparet, quod, cum in eremo Calabrina jam commoraretur, subinde ex hac a pontifice illo, prudentissimi viri conciliis in majoris momenti negotiis uti volente, verosimillime arcessitus fuerit, ut jam supra docui.

595. Verum anne etiam sanctus ad celeberrimum numerosissimumque concilium, anno 1095, ut Bertholdus presbyter iterum mox laudatus testatur, loco a Calabria nonnihil remotiori, Placentiae nimirum, [Col. 0366A] celebratum, aliudque, quod huic praeivit, quodque (neque enim in eo quidquam statutum fuisse legitur) non tam concilium, quam praeparatio ad Placentinum concilium exstitisse videtur, Guastallae, seu, ut ab aliis scribitur, Guardistallae aut Ewardastallae anno 1094 exeunte habitum, ab Urbano papa fuerit evocatus? Brunonem sane jam dicto, in quo iterum Guibertus antipapa et Henricus imperator communione ecclesiastica fuere privati, concilio Placentino interfuisse, Blomenvenna, caeterique ejus biographi, saeculo quinto decimo posteriores, qui sanctum virum a suo e Carthusia discessu ad annum usque 1095 Urbano adfuisse, tuncque demum, Rhegiensi, ad quem electus, archiepiscopatu recusato, pontificiaque curia relicta, in Turritanam [Col. 0366B] Calabriae eremum sese recepisse volunt, unanimi consensu affirmant. Et vero, etsi hanc eorum assertionem nullo testimonio satis antiquo firmare queam, vero tamen neutiquam puto absimilem, cum factum facile esse queat, ut pontifex, qui sanctum celebratis Trojae et Beneventi conciliis interesse, verosimiliter ex jam dictis voluerat, eum quoque ad Placentinum, in quo gravissimi ponderis negotia tractanda erant, e Calabrina solitudine arcessierit. »Pontifici,« inquit, in jam saepius laudata Urbani papae II Vita num. 171 Ruinartius, »in eadem synodo« (Placentina scilicet) »consiliarium adfuisse sanctum Brunonem, parentem Carthusianorum, omnes ferme vulgati auctores tradiderunt, nec animus est hanc opinionem impugnandi; at illis assentiri non possum, [Col. 0366C] qui asserunt, huic sancto Viro tunc temporis oblatum fuisse a pontifice archiepiscopatum Rhegiensem in Calabria.« Ita ille, non multum, ut apparet, abludens ab opinione, qua sanctum Placentino concilio verosimiliter interfuisse, nec tamen, in hoc illi archiepiscopatum Rhegiensem fuisse oblatum, existimo.

596. At vero sunt etiam, qui Brunonem concilio isti non tantum interfuisse, verum etiam e Praefationibus, in Missa recitari solitis, decimam quae est de beata Maria, quaeque in concilio isto promulgata fuerit, concinnasse contendunt. Ac in primis quidem ita opinatur Surianus, in suis ad contextam a Surio S. Brunonis Vitam Adnotationibus pag. 192 et seq., ac deinde in sua ad eamdem Vitam Chronotaxi pag. [Col. 0366D] 396. Verba ejus omnia, quorum primis, concilio Placentino interfuisse sanctum, probare potissimum nititur, huc transcribo. Priori loco hisce sequentibus utitur: »Paris difficultatis esse censetur, quod concilio dicitur (S. Bruno nempe) interfuisse Placentino, quod anno 1095 celebratum est, cum diplomata donationis« (Turritanae eremi per Rogerium comitem) »factae anno 1090 et confirmatae ab Urbano II biennio post, repugnent. Sed nec hoc suo destituitur fundamento, cum Antonius Beuter, chronographus Valentinus, antiquitatum indagator egregius, in suo, quem inscripsit de Missae caeremoniis, libello id non obscure asserat, dum ait Praefationem, quae decima est, de B. Maria Virgine tunc ab eo fuisse compositam. [Col. 0367A] Potuit igitur adhuc circa Placentini tempora concilii adhaesisse pontifici, et suo nihilominus praefuisse Turrensi monasterio; nam id solemne et solitum tunc fuisse, probant acta varia, praesertim S. Bernardi Clarae-Vallensis; in quibus legitur eum sexennio et amplius a sua abfuisse Clara-Valle, variis pro sede apostolica laboribus peregrinationibusque susceptis, ut de aliis taceamus, qui ad commune restinguendum schismatis incendium ex remotissimis orbis partibus acciti fuere;« posteriori vero istis: »Antonius Beuterius chronographus Valentinus, antiquitatum mirus observator, in libello, quem edidit de partibus et caeremoniis Missae, refert, Praefationem de B. Maria Virgine in hoc concilio, quod Urbanus Placentiae habuit, a Carthusiano fuisse [Col. 0367B] compositam. Quis ille, nisi S. Bruno, cujus sapientiam in quodam diplomate extollit Paschalis papa, dicitque multum auctoritatis apud sedem apostolicam obtinuisse.«

597. Hactenus ille, pro opinione, quae Praefationem de B. Maria Virgine a S. Brunone concilii Placentini tempore compositam fuisse statuit, Antonium Beuterum duntaxat allegans; verum, cum hic scriptor, utpote longissimo temporis intervallo a sancti nostri conciliique Placentini aetate remotus, sola sua auctoritate fidem indubitatam rei isti facere haud possit, potissimum modo, unde hanc is hauserit, dispiciendum. Cum laudatum a Suriano, quo commodius certiusque facere id possem, Beuteri Opus necessarium foret, nec id ad manum sit, opportune [Col. 0367C] hic succurrit Morkensius in Chronologico diplomatica sua de S. Brunone Diatriba ms. ita memorans: »Sequenti anno 1094, cum Guibertini, teste eodem Bertholdo, Turrim Crescentii adhuc obtinerent, et Urbanus minime tutus foret ab hostibus, excessit Urbe in Longobardiam, ac Guastallae ad Padum flumen, adunato sacrorum antistitum coetu, Ecclesiae necessitatibus consuluit, in quo Praefationem B. V. Mariae vulgavit. Catalogus ms. Rom. Pontificum apud Papebrochium in Urbano; Sigonius et Leander Albertus in Descriptione Lombardiae de Guardistallo. Praefationem illam, quae decima est, a Carthusiano compositam, reperit inter antiqua monumenta Antonius Beuterus in suo libro de partibus Missae; vult tamen in concilio Placentino promulgatam, [Col. 0367D] forte in hoc posteriori, utpote celebriori, reiteratam.« Beuterus ergo, quod de composita a Carthusiano, quae de B. Maria Virgine est, Praefatione asseverat, ex antiquis monumentis hausit. Verum cum simul, quantae haec antiquitatis fuerint, Morkensius, quod id a Beutero notatum verosimillime non invenerit, haud edicat, verene a Carthusiano, uti e monumentis illis Beuterus didicit, composita fuerit dicta Praefatio, dubium admodum mihi adhuc apparet, cum monumenta illa, quae Beutero praeluxere, sublestae duntaxat fidei forsan fuerint.

598. Ad haec, etsi etiam tantisper daremus, monumenta antiqua, e quibus id Beuterus didicit, probatae omnino notae ac fidei fuisse, nondum tamen [Col. 0368A] hinc consectarium fuerit, a S. Brunone Praefatinem decimam, quae de B. Maria Virgine est, fuisse concinnatam. Hanc enim ille, non a S. Brunone, sed a Carthusiano, non definiendo, sanctusae is, an alius fuerit, compositam fuisse, e monumentis, quae laudat, duntaxat tradit. Reponi quidem potest, non alium Carthusianum, quam Brunonem, concilio Placentino interfuisse; verum si sanctus, uti verisimile ex dictis est, concilio isti reipsa interfuit, socium sibi habuisse adjunctum, verosimillimum, ne dicam indubitatum, apparet. Nec est cur, hoc dato, Brunoni equidem potius, quam alteri cuivis Carthusiano, qui ad concilium Placentinum comitatus eum fuerit, opus illud attribuendum putes, quod huic ille adornando, utpote summa eruditione vir, [Col. 0368B] fuerit aptissimus; praeterquam enim, quod ad id magna eruditione opus haud fuerit, sanctus, uti ipsemet in sua infra huc transcribenda ad Radulphum Viridem ecclesiae Remensis praepositum epistola docet, socios nonnullos, aut, si mavis, discipulos probe eruditos in Turritana Calabriae eremo sibi habuit adjunctos; ut proinde abs horum uno, quem ad dictum concilium secum sanctus duxisset, Praefatio illa composita esse potuerit. At vero sunt qui hanc nec Brunonis, nec alterius cujuscunque Carthusiani, sed ipsiusmet Urbani II papae opus esse contendunt; ac in primis quidem cardinalis Bona lib. II Rerum Liturgicarum cap. 10, num. 3, et Ruinartius in contexta a se Pontificis hujus Vita num. 176. Omnia posterioris hujus scriptoris verba, [Col. 0368C] vel idcirco quod antiqua, e quibus, quae huc spectantia ibidem litteris mandat, deprompserit, seu testimonia seu monumenta comprehendant, huc transcribo.

599. Sic habent: »Recepta est apud auctores vulgatos traditio, Urbanum papam in hoc concilio« (Placentino nempe) »decimam Praefationem, quae est de beata Maria, novem antiquis addidisse. Id diserte habetur in veteri codice ms. archimonasterii Remigiani apud Remos, ab annis circiter quingentis scripto, ubi post relatum sub Pelagii papae nomine de novem Praefationibus decretum, eadem manu adduntur haec verba: »Decima addita fuit in concilio Placentino sub Urbano papa celebrato.« Rem vero sic contigisse ferunt. Cum pontifex [Col. 0368D] Apud sanctam Mariam de Campania, vetustissimae pietatis templum, sacris operaretur, ut Deus incepta concilii bene verteret, jamque Praefationem offerret; repente ex instinctu divino in illa dulcissima verba, populo demirante prorupit: »Et te in veneratione beatae Mariae virginis collaudare, benedicere et praedicare; quae et Unigenitum tuum sancti Spiritus obumbratione concepit et virginitatis gloria permanente, huic mundo lumen aeternum effudit Jesum Christum Dominum nostrum, per quem,« etc. Quam Praefationem universalis postmodum Ecclesia adoptando probavit, et etiam nunc retinet. Hanc nonnulli a beato Brunone editam fuisse volunt; at eam ab ipso Urbano factam fuisse, [Col. 0369A] diserte tradit Pandulphus in ejus Vita, non quidem in Placentina, sed in Ewardestallensi, ut jam (num. videlicet 168) monuimus, synodo. Plura de hac Praefatione habet Petrus Maria Campus in Historia Placentina, lib. XII ad an. 1095, quae cum non satis sibi constent, huc referre visum non est.«

600. Hactenus Ruinartius. Atque ex his quidem ejus verbis in elligitur, Praefationem, quae de B. Maria Virgine est, non certo in concilio Placentino, sed vel in hoc, si codici Remigiano, quem laudat, fides sit, vel in Ewardestallensi seu Guastellensi, si Pandulpho credendum sit, factam fuisse. Verum, sive in hoc, quod verosimilius reor, sive in illo e binis hisce conciliis facta fuerit, vera esse potest eorum opinio, qui sanctum nostrum illius faciunt [Col. 0369B] auctorem, cum nihil omnino obstet, quo minus hic tam Guastellensi, quod ex dictis anno 1094 exeunte celebratum fuit, quam Placentino, quod Guastellensi, haud multo fuit posterius, interfuisse credi queat. At vero, cum verba, e codice Remigiano a Ruinartio adducta, nihil omnino suggerant, quod dictam Praefationem ab ipsomet Urbano compositam fuisse suadeat, potissimum hic jam dispiciendum, primo quidem, an Pandulpus, qui eam ab Urbano factam asseverat, fidem indubitatam mereatur; deinde vero, an illa ejus assertio tam clara tamque distincta sit, ut nullum supersit dubium, quin ea, Praefationem illam ab ipsomet Urbano concinnatam fuisse, significatum voluerit. Ac Pandulphum quidem [Col. 0369C] dignum esse, cui fides indubitata adhibeatur, dubi andum non videtur. Etsi enim eum, contra ac nonnulli censent, a Pandulpho Masca, quem Lucius II, ad pontificatum anno 1181 evectus purpuratorum Patrum senatui adscripsit, diversum esse, Muratorius tom. III Rerum Italicarum scriptorum pag. 274 verso cum Pagio recte doceat, Urbano tamen secundo pontifici fuit aequalis aut certe suppar, uti liquet ex iis quae de eodem scriptore loco cit. idem Muratorius docet, hunc scribens in modum: »Quandoquidem Ambrosianae bibliothecae ditissimum promptuarium quorumdam summorum pontificum Vitas a Pandulpho Pisano conscriptas exhibet, has etiam collectioni praesenti inserere socii palatini atque ego utilissimum putavimus.

[Col. 0369D] 601. »Incipiunt autem a Gregorio VII et desinunt in Alexandrum III atque a scriptore proficiscuntur qui iisdem temporibus in vivis erat atque ea scriptis mandabat. Jamque, testibus Felino, Onuphrio Panvino, Ludovico a sancto Carolo aliisque, noveramus Pandulphum ejusmodi Vitas elucubratum fuisse; et ex iis etiam multa in suos Annales derivarat summus ecclesiasticae historiae illustrator Baronius. Imo Constantinus Caietanus anno 1638 typis Romanis tradidit, ac notis illustravit Gelasii II Vitam, ab eodem Pandulpho conscriptam, ex qua intelligimus scriptorem hunc anno 1118, ecclesiasticae militiae adscriptum, in Romana curia vixisse.« Quin itaque Pandulphus fidem mereatur in iis quae de Urbano II papa memoriae prodit, dubitandum non [Col. 0370A] apparet. Dispiciamus modo an Praefationem, quae de B. Maria Virgine est, a pontifice illo compositam fuisse, tam diserte tamque expresse edicat, ut id illum proprio marte fecisse, innuat. Verba ejus huc spectantia apud Papebrochium in Propylaeo Maii in Conatu chronico-historico ad Romanorum Pontificum Catalogum in Urbano II, et apud Muratorium tom. III Rerum Italicarum Scriptorum pag. 352 haec sunt: »Sex concilia (Urbanus II, papa) celebravit, unum apud Clarimontem; alterum apud Guardestallum Longobardiae, in quo fecit Praefationem de festivitatibus B. Mariae Virginis; aliud vero apud Melfiam, et alterum Romae in ecclesia B. Petri. Aliud apud Trojam in Apulia, et alterum apud Placentiam.« Hactenus Pandulphus. Atque hisce quidem [Col. 0370B] verbis, fuisse ab Urbano II papa Praefationem, de qua hic, proprio marte compositam, diserte asserere visus est Ruinartio, fuisseque sane eam proprio marte ab Urbano compositam, erit dicendum, si res eo modo, quo eam (adi Ruinartii verba num. 599 recitata) contigisse ferunt, reipsa contigerit. Verum, ut ad id, quod posteriori loco hic ponitur, primo respondeam, praeterquam quod ii, ac in primis Petrus Maria Campus, a Ruinartio laudatus, a quibus res ita gesta narratur, recentiores omnes sint, fidemque proinde indubitatam facere haud nati, Placentiae illam (adi iterum Ruinartii verba num. 599, locoque hisce citato Mariam Campum) ita gestam statuunt, ut ne quidem alibi initium accepisse [Col. 0370C] potuerit, sicque cum Pandulpho, utpote qui eamdem Guastallae seu Guardestalli accidisse, tradat, tantopere pugnant, ut ne quidem modo, per Morkensium supra assignato, in concordiam possint adduci.

602. Quod nunc pertinet ad mox huc transcripta verba, quibus, Praefationem de beata ab ipsomet Urbano compositam fuisse, diserte tradere Pandulphus Ruinartio est visus, cum non raro fiat, ut reges, imperatores, pontifices aliaeque in potestate constitutae personae fecisse dicantur etiam ea, quae non proprio ipsarum marte, sed jussu duntaxat facta sunt, nescio an futurum sit, ut quisque ob dicta Pandulphi verba Urbano papae Praefationem illam tanquam proprio marte abs eo compositam, [Col. 0370D] indubitanter adscribat. Quod ad me pertinet, cum res ita habeat, nihilque ex dictis obstet, quominus sanctus noster, ut Placentino, ita etiam Guastellensi concilio, cujus tempore Praefationem de beata concinnatam fuisse, recitata Pandulphi auctoritate, quantum reor, codici Remensi per Ruinartium supra laudato praeferendi, verba verosimillimum saltem faciunt, interfuisse credatur, eam ego Brunoni indubitanter abjudicare non ausim, licet interim, an ejus opus vere sit, vehementer dubitem, tum ob jam supra dicta, tum quod opinionem, quae eamdem Urbano papae, tanquam proprium ejus opus, attribuendam statuit, longe verosimiliorem idcirco autumem, quod ei recitata Pandulphi verba, in sensu magis naturali et obvio accepta, suffragentur. [Col. 0371A] Accedit, Praefationem illam (adi Historiae litterariae Franciae Scriptores tom. VIII, pag. 533 et 553) fortassis et Urbano et Brunone esse antiquiorem. Sed haec tam de decima e Praefationibus in Missa recitari solitis, quae a nonnullis sancto attribuitur, quam de ejus in conciliis Guastellensi et Placentino praesentia disseruisse sufficiat. Dispiciamus modo, quo Bruno, finito Placentino concilio, cui ex jam dictis forsan interfuerit, sese contulerit, cur tunc saltem Carthusiam Majorem non repetierit, et quae tum primum egerit, seu potius egisse tradatur.

603. Statim sanctum Turritanum Calabriae eremum a Placentino concilio esse reversum, scriptores prorsus omnes, qui huic illum interfuisse adstruunt, [Col. 0371B] unanimi consensu affirmant. Verum multum abest ut eos inter quantum ad rationem, ob quam tunc sanctus Calabriam petierit, nec ad Carthusiam Majorem redierit, tam recte conveniat. Alii enim, hosque inter Puteanus, Blomenvenna, et Surius, sanctum id fecisse volunt, quod, cum pontifex tunc in Galliam, in qua sita est Major Carthusia, proficisceretur, metueret, »si ipse quoque (verba sunt Surii) eo se conferret, ne aut curiam declinare non posset, aut illam non reliquisse, sed sequi videretur;« alii contra alias, quas hic omnes commemorare necesse non est, rei illius causas allegant. Verum, etsi ita sit, nec, quemadmodum supra jam docui, allegata a biographis nostris causa effecerit, ut sanctus anno 1090 ad Carthusiam non redierit, [Col. 0371C] pugnare inter se idcirco dicendi non sunt, cum factum esse queat, ut diversas ob causas ad Carthusiam Majorem redire noluerit. Ac mihi quidem, quidquid tandem de causis, per alios allegatis, sit, idcirco potissimum Carthusiam Majorem non repetiisse, sed ad Turritanam Calabriae eremum rediisse Bruno videtur, tum quod hanc cura sua summopere adhuc indigere nosset, tum quod Calabriae et Siciliae comes Rogerius, sanctum Virum, quem, nondum fere cognitum, quod sanctissimis ejus precibus praesidium sibi ditionibusque suis a Domino speraret adfuturum, obnixissime ex dictis, ut, quem vellet, locum in ditione sua sibi deligeret, jam inde ab anno 1090 erat precatus, quemque, jam probe sibi cognitum, [Col. 0371D] non secus ac sanctum colebat, reverti in Calabriam omnibus modis vellet, nec Bruno posset non satisfacere desiderio principis tam pii tamque benevoli, quem in se sociosque suos, ut jam vidimus, maxime beneficum fuerat expertus.

604. Ut ut sit, Sanctus equidem a concilio Placentino, si forte huic interfuit, in Calabriam rediit, nec Carthusiam, ut ut id facere maxime fortassis desideraret, repetere ei visum fuit. Ac sanctum quidem, cum e concilio illo Calabriam repeteret, ad locum, duobus milliaribus Senis dissitum, divertisse, aliquandiu ibidem commoratum esse, vicinos Senenses aliquoties hinc adiisse, ac tandem monitis suis, ut ad Urbani papae II, a quo, quod Guiberto antipapae adhaererent, sub interdicto posita fuerat [Col. 0372A] eorum civitas, obedientiam accederent, effecisse, Zanottius in S. Brunonis Historia seu Vita cap. 25 memoriae prodit, citans etiam pro hac sua narratione Vitam S. Brunonis ms., cujus auctor sit Fulgentius Ceccaronius; verum, cum fuisse illud a Sancto nostro factum, a nullo prorsus scriptore alio commemoratum inveniam, nec Fulgentius Ceccaronius, e quo id Zanottius hausit, pro scriptore antiquo, habita aetatis, qua post S. Brunonem floruit, ratione, possit haberi, commemorari hic a Zanottio, quae veritati consonent, asseverare haud queo, remque proinde in medio relinquens, ad ea quae Sancto, ad eremum Calabrinam jam reverso, obvenere, discipulique ejus in Carthusia passi esse narrantur, sermonem converto.



§ XXXVII. Gravissimam, absente sancto, religiosi Carthusiae Majoris incolae tentationem patiuntur; natum comiti Rogerio filium sanctus baptizat, novoque abs illo beneficio afficitur.
[Col. 0372B]

605. Non rediisse S. Brunonem a celebrato, cui ex dictis forsan interfuerat, Placentino concilio ad Majorem Carthusiam, religiosis hujus incolis importunum sane quam maxime accidit, si vera memorent nostri biographi; gravissimam enim, si hi recte scribant a daemone tentationem passi sunt, in qua, si dilectis discipulis Vir sanctus adfuisset, solatio eis juxta ac auxilio esse potuisset. Tentationem illam, quae, si locum vere habuit, haud ita dudum, uti ex dicendis intelliges, post Placentinum concilium, aliudque, quod proxime hoc excepit, Claromontanum [Col. 0372C] verosimilius acciderit, Blomenvennae verbis commemorare hic lubet. Is itaque Sancti biographus, e quo et Putaneo, quae eodem spectantia Surius suppeditat, mutuatus est, sic scribit: »Non defuit in paradiso hoc spirituali (Carthusia nimirum) etiam serpens antiquus. Praesentiens nempe, quanta damna accepturus esset ex ordine illo, cujus fundamenta jam tunc jaciebantur, maxima illos pusillanimitate et perplexitate turbavit, praecipue per linguas, id est eos, qui novitatis ipsos arguentes, scilicet periculum occisionis propriae ingerebant, adeo ut prorsus nescirent, quid agendum sibi esset tum propter vitae institutae rigorem, tum propter eremum horribilem, in qua se periclitari, illorum moti sermonibus, [Col. 0372D] formidabant et ipsi. Econtra vero timebant, si abirent, duces suas stellas Deumque offenderent.«

606. Tali fuere a maligno spiritu Carthusiae Majoris incolae, Brunone absente, tentatione vexati; cui sane dispellendae opportunus maxime Sanctus fuisset; verum quod hic absens praestare non potuit, benignissime id, si fides iterum scriptoribus mox dictis, praestare dignata est divina clementia. »Cumque« (subdit verbis proxime recitatis Blomenvenna) »his aliquandiu exagitati essent perplexitatibus, ecce, benignissimus Dominus, qui nunquam deserit sperantes in se, misit ad eos, de hac re colloquentes (sicut de Spiritu scribitur, Nescis, unde veniat, aut quo vadat) virum honorabilem, crispos ac canos [Col. 0373A] habentem capillos, dicentem eis: »Perplexi estis, fratres, utrum manere in loco hoc, an recedere debeatis, sed ego dico vobis ex parte Dei, quia beata Dei Genitrix semper Virgo Maria conservabit vos in loco isto, si Horas ejus legeritis ante Horas canonicas; completorium vero post eas.« Quo dicto, disparuit homo; illi vero gavisi sunt gaudio magno, elegeruntque beatam Virginem Mariam in patronam ordinis, in patronum vero sanctum Joannem Baptistam. Hominem autem illum sanctum apostolum Petrum fuisse, ex illo vel maxime conjiciebant, quod successor ejus Urbanus secundus in concilio Clarimontensi Horas beatae Mariae a clericis quotidie dici instituit. Ex hac autem visione adeo sunt confortati in Domino, ut nec mors, nec [Col. 0373B] vita ipsos posset separare a charitate Christi.« Hactenus Blomenvenna: nunc in verba ejus, seu potius in ea, quae hisce memoriae prodit, docetve, quaedam observanda.

607. Ac primo quidem, quod pertinet ad apparitionem, qua S. Petrus primis Carthusiae incolis seu Landuino ejusque sociis, senis specie assumpta, spectandum sese praebuerit, ad quotidianam eos parvi de sanctissima Virgine Maria Officii recitationem exercitarit, factumque sit, ut illi et periculosissima tentatione liberati fuerint, et in ordinis sui patronam quidem eamdem sanctissimam Virginem Mariam, patronum vero S. Joannem Baptistam elegerint; eventum illum quidem, ut ut nec scriptoris, [Col. 0373C] nec monumenti satis antiqui seu aequalis testimonio auctoritateve confirmatum, indubitanter negare idcirco non ausim, quod ei tum constans, uti eam vocant, totius ordinis traditio, tum assiduus in eodem recitandi parvi de Sanctissima Virgine Officii usus suffragetur; verum nihilne etiam est, ob quod, an apparitio illa, eave, quae hanc secuta narrantur, locum unquam habuerint, dubitandum queat videri? Sanctissima Virgo Maria in patronam, et sanctus Joannes Baptista in patronum, utpote in quorum honorem ex supra dictis Carthusiam S. Bruno condiderit, diu ante memoratam apparitionem a Sancto ejusque discipulis verosimiliter fuere electi; ut proinde an electionis hujus causa, ut verbis recitatis Blomenvenna innuit, [Col. 0373D] apparitio illa exstiterit, sit dubium, maxime cum ea (videsis Blomenvennae verba proxime data) Landuino ejusque sociis, non S. Joannes Baptista, sed S. Petrus Apostolus videndum sese obtulisse memoretur, posterioremque proinde e duobus hisce Sanctis, non autem priorem, si electionis, quam Blomenvenna memorat, praefata apparitio causa exstitisset, in patronum sibi illi electuri fuisse videantur. Adhaec Ruinartius in Vita Urbani II Papae saepissime jam laudata num. 226 sic scribit: »Ferunt etiam, hac ipsa sacrae expeditionis occasione preces horarias beatae Mariae, quae jam antea a Petro Damiano in suis monasteriis erant institutae, a clericis, imo et ab ipsis laicis ex Urbani praescripto (in Claromontana scilicet synodo, in qua sacrae [Col. 0374A] in Terram Sanctam expeditiones decretae fuerunt, condito) frequentari coepisse, ut eo pacto, qui expeditioni suscipiendae inhabiles essent, his saltem precibus milites adjuvarent, eis tantae Virginis patrocinium promerendo.«

608. Cum ergo, ut preces illae horariae de beatissima Virgine, quae vulgo ejus Officium appellari consueverunt, a clericis recitarentur, ab Urbano Papa, uti recitata Ruinartii verba declarant, clericis injunctum fuisse feratur, imo reipsa, ut apparet, in concilio Claromontano (adi Labbeum tom. X Conciliorum col. 517) fuerit injunctum, Carthusiani, ut idem facerent, recenti illo Urbani praescripto moveri potuere; quare, cum ad id apparitione, Blomenvennae verbis jam relata, opus haud habuerint, [Col. 0374B] fuerintne hac vere, ut preces illas recitandas assumerent, impulsi, dubitari posse videtur. At vero, erit fortassis qui, ut id dicta apparitione factum tueatur, concilii Claromontani celebratione fuisse hanc anteriorem, contendat. Atque in hac quidem opinione fuisse videtur Petreius. Etenim in suis in Dorlandi Chronicon Elucidationibus lib. IV, cap. 4 sic scribit: »Apparens eis (Carthusianis) D. Petrus apostolus consilium salutare suggessit, quatenus Horas canonicas in honorem sacratissimae Virginis quotidie decantarent, quod deinde etiam clerus universus, uti ex decretis Claremontens concilii constat, imitandum suscepit.« Ita ille; verum quod hic asseverat, nullo plane argumento probat, [Col. 0374C] nec sola sua auctoritate, ut fidem ei adhibeamus, facere potest. Dorlandus, quem sua illa observatione elucidare Petreius voluit, Sanctum Petrum Carthusianis, quibus apparet, ita loquentem inducit: »Unum noveritis, sacratissimam Dei Matrem Mariam vos hic ab incommodis omnibus servaturam, et patronam vestri Ordinis futuram, tantum Horas ejus, ut nuper in Romana Ecclesia institutum est, decantetis.«

609. Carthusianis ergo S. Petrum apparuisse, eosque, ut Horas beatissimae Virginis Mariae decantarent, admonuisse eo tempore, quo haud ita pridem Horarum beatissimae Virginis recitatio in Ecclesia Romana statuta fuerat, Dorlandus existimavit, ac proin, cum haec alibi, quam in Claromontano [Col. 0374D] concilio, statuta fuisse non reperiatur eo circiter tempore, quo dicta apparitio contigerit, concilio illo hanc exstitisse posteriorem. Atque hoc ipsum etiam existimavit Blomenvenna, uti satis manifestant, quae, postquam dictam apostoli Petri apparitionem narravit, mox subjungit, sequentia haec ejus supra adhuc recitata verba: »Hominem autem illum sanctum apostolum Petrum fuisse, ex illo vel maxime conjiciebant quod successor ejus Urbanus secundus in consilio Clarimontensi Horas beatae Mariae a clericis quotidie dici instituit.« Blomenvennae porro assentitur etiam Surius; et si autem nec hic, nec Blomenvenna et Dorlandus ullum afferant, quo opinionem suam firment, testimonium monumentumve antiquum, tribus tamen hisce scriptoribus, [Col. 0375A] si memorata S. Petri apostoli apparitio locum unquam habuit, potius adhaerendum autumo, quam uni Petreio. Hic enim illam concilio Claromontano anteriorem facere duntaxat videtur ex praeconcepta opinione, qua Horas sanctissimae Virginis Mariae recitandi consuetudinem a Cartusianis primum usitatam ac deinde ab hisce ad alios propagatam fuisse existimat. Ast ea a veritate omni dubio procul est devia.

610. Etenim, teste Petro Diacono in Reg. S. Benedicti cap. 64, Horae sanctissimae Virginis jam in monte Cassino addebantur quotidie Officio majori ex constitutione Gregorii II papae, qui anno 715, ac proin diu ante ortos Carthusienses pontificatum iniit. Adhaec earumdem Horarum recitationem in [Col. 0375B] quodam suorum monasteriorum, in quibus frequentari haec solebat, divinitus confirmatam fuisse, contra Bozonem monachum, sanctae illius consuetudinis improbatorem, Petrus Damianus, qui ante Carthusiensis Ordinis initium, conciliumque Claromontanum ad superos jam migrarat, epistola 32 ad eremitas Gamugnenses docet. Jam vero, cum id ita sit, praefatam, qua S. Petrus Carthusianis apparuerit, eosque, ut quotidianum sanctissimae Virgini Mariae Horarum pensum solverent, monuerit, apparitionem concilio Claromontano posteriorem exstitisse, ob Dorlandi simul, Blomenvennae et Surii auctoritatem, quae ob jam dicta unius Petreii auctoritate potior hic esse debet, verosimilius existimo. Jam vero cum res ita habeat, fueritne, ut quotidianus [Col. 0375C] recitandi parvi de sanctissima Virgine Maria Officii usus apud Carthusianos invalesceret, apparitione illa factum, dubitari posse, ut jam dixi, videtur, ac proin, cum merito praeterea, an hi, ut sanctissimam Virginem Mariam in Patronam, sanctum vero Joannem Baptistam in patronum eligerent, eadem ista apparitione impulsi fuerint, dubitandum ex jam supra dictis sit, habueritne haec ipsa unquam locum, dubitandum etiam apparet. Mihi interim eam hic commemorare visum est, quod, quamvis ex dictis, si locum unquam habuit, concilio Claromontano fuerit posterior, fortassis tamen ipso adhuc anno 1095, cujus Novembri celebratum id fuit, acciderit, hicque de rebus, hoc circiter tempore gestis atque [Col. 0375D] ad Sanctum spectantibus, esset tractandum. Rerum modo, propius nonnihil hunc tangentium, seriem prosequamur.

611. Haud dudum Bruno e Placentino concilio, si tamen huic illum interfuisse verum sit, erat reversus, cum Rogerius comes, quanto in pretio ac amore eum haberet, aliter etiam, quam donationibus, in Turritanam Calabriae eremum, uti ante fecerat, liberalissime collatis, manifestavit. Camillus Tutinus proxime iterum laudatus in Historiae Ordinis Carthusiensis Prospectu ad annum 1097 ita memorat: »Nascitur comiti Rogerio ex Adelaida fil us, quem BRUNO in ecclesia Militensi baptizat, et Lanvinus a fonte levat. Fuit is Rogerius primus Siciliae rex. Interfuit Maraldus et ipse Carthusianus, qui [Col. 0376A] melicum in hac functione Rithmum edidit.« Ita ille; verum an Rogerii, primi post exactos e Sicilia Saracenos insulae hujus regis, nativitatem anno 1097 recte consignat? Romualdus Salernitanus, auctor synchronus, in Chronico apud Muratorium tom. VII Rerum Italicarum Scriptorum col. 196 de Rogerio; Rogerii comitis filio primoque Siciliae rege, sic scribit: »Gloriosissimus rex Rogerius post tot victorias et triumphos apud Panormum febre mortuus est et sepultus in archiepiscopio ejusdem civitatis anno vitae suae quinquagesimo octavo, mensibus duobus, diebus quinque, die XXVI mensis Februarii, anno regni sui XXIV; anno autem Dominicae Incarnationis 1152, Indict. I.« Ita Romualdus; qui cum optime, quo aetatis suae anno Rogerius rex obierit, exploratum [Col. 0376B] habere potuerit, reipsa hunc, ut verbis recitatis tradit, aetatis suae anno quinquagesimo octavo obiisse, in animum induco. Rogerium quidem, non anno, uti hic Romualdus seu potius recitata scriptorique huic attributa verba signant, Dominicae Incarnationis 1152, sed anno 1154, ad XXVII Februarii diem provecto, vitam cum morte commutasse, Pagius in Criticis ad hunc annum luculentissimis argumentis evincit, nec dubium est, quin alii adhuc errores in Chronicis, quas Romualdi huc transcriptus textus exhibet, notis cubent.

612. Verum hae compendio per litteras, numerorum locum tenentes, scriptae duntaxat sunt; in quas librariorum oscitantia errores facillime nec [Col. 0376C] raro irrepere, experientia habetur compertum; quoto autem aetatis suae anno diem extremum Rogerius clauserit, non compendio litteris numericis, sed vocibus integris, in quas errorem difficulter aut certe non tam facile tamque frequenter irrepere, eruditi omnes norunt, in recitato Romualdi textu exprimitur; ad haec nihil plane uspiam occurrit, quod Rogerium altero vitae suae anno obiisse, suadere utcumque sit natum; ut proinde, si non certum, verosimillimum saltem sit, eum assignato in Romualdi textu Vitae suae anno 58, et quidem, uti infra docebo, duobus jam mensibus ac quinque diebus, qui integris pariter in eodem textu vocibus exprimuntur, jam completo, diem suum obiisse. Jam vero, cum id ita sit, annique quinquaginta octo, menses duo, [Col. 0376D] dies quinque, ex anno Incarnationis Dominicae 1154, ad 27 Januarii diem jam provecto, quo Rogerium regem e vivis abiisse, Pagius ex dictis luculentissime probatum dat, subducti, ad Dominicae Incarnationis annum 1095, prope jam terminatum, deducant, consectarium est, ut Rogerius rex, in cujus tempus natale hic inquirimus, posteriori hoc anno, ad Decembrem jam provecto, natus sit.

613. At vero, inquies, Gaufredus Malaterra, non raro jam supra laudatus, qui majorem utique hic fidem, quam Romualdus mereri videtur, lib. IV Historiae Siculae, cap. 26 de Capua, per Rogerium, Apuliae, Calabriae et Siciliae ducem, hujusque patruum Rogerium, Calabriae et Siciliae comitem, obsessa, sic scribit: »Anno Dominicae Incarnationis 1097 [Col. 0377A] ibi (in castris scilicet ante Capuam obsessam) se impraegnavit comitissa Adalasia de comite Rogerio;« cum autem hic de Rogerio postea rege ab Adalasia seu Adelaide concepto sermo sit, nec, quemadmodum ex infra dicendis de tempore, quo Capuae obsidio acciderit, patescet, Rogerius comes Adalasiae maritus ante Pentecosten, quae anno 1097 in vigesimam quartam Maii diem incidit, in Castris ante Capuam, dato etiam, civitatem hanc anno ille a Rogerio comite fuisse obsessam, exstitisse potuerit, consectarium e recitatis Gaufredi Malaterrae verbis fit, ut Rogerius, primus Siciliae rex, non anno 1095 fere jam finito, sed anno demum 1098 ineunte natus sit. Fateor, sic habet: verum, praeterquam quod sic equidem nondum nativitas illa anno 1097, cui eam [Col. 0377B] ex dictis Camillus Tutinus innectit, acciderit, esse de Rogerio postea rege, quem Adelasia in castris ante Capuam e Rogerio comite marito suo conceperit, in huc translatis e Malaterrae Historia Sicula verbis sermonem, probari non potest. Nec, etsi secus foret, quidquam inde pro Rogerii regis nativitate anno 1097 affigenda haberetur, cum verba illa Malaterrae attribuenda non sint, sed ad pagmae oram, e qua deinde in ipsum textum ab imperito librario fuerint traducta, ab inepto adnotatore fuerint adscripta, uti infra ostendam, cum tam de Capuanae obsidionis tempore, quam de diplomate, quo post hanc S. Brunoni eremoque Calabrinae multa bona Rogerius comes contulit, sermonem instituam.

[Col. 0377C] 614. Mihi itaque, omnibus consideratis, Rogerium, Rogerii comitis filium, posteaque Siciliae regem, non anno 1097, ut statuit Tutinus, sed anno 1095 exeunte natum esse, verosimilius adhuc manet partim ob sequentia, quae supra adhuc recitavi, Romualdi de Rogerio rege verba, »Mortuus est . . . anno vitae suae quinquagesimo octavo, mensibus duobus, diebus quinque,« partim quod haec, quamvis Romualdus in Chronico suo annum, numero ordinali, quem ei adjungit, designatum, pro anno completo absque additione, qua fieri id a se aperte edicat, accipere non soleat, de anno tamen quinquagesimo octavo, duobus jam mensibus ac quinque diebus completo, interpretanda hic sint, uti liquet e sepulchrali inscriptione regis Rogerii, quae apud Rocchum [Col. 0377D] Pirrum in regum Siciliae Chronologia, Siciliae Sacrae tom. I praefixa, pag. 8 exstat, quaeque sic habet: »Vix. an. 59, regn. 34. obiit 1154.« Jam vero, cum id ita habeat, annique quinquaginta octo, menses duo et dies quinque, a vigesima septima Februarii die anni 1154, quo ex dictis idem princeps omni dubio procul vita functus est, ordine retrogrado computati, ad annum 1095 fere elapsum deducant, consequens est, ut tum, quemadmodum jam dictum, Rogerius rex natales sit consecutus. Quod cum ita sit, simul etiam tempus, quo baptizari cum a Brunone contigerit, determinatum habemus. Verum unde constat, Sancto id honoris a Rogerio comite delatum fuisse, ut baptizari ab eo filium suum voluerit?

[Col. 0378A] 615. Inter erem Calabrinae incolas, qui post S. Brunonis obitum novi Prioris seu Magistri, qui toti eremo praeesset, electioni interfuerunt, Maraldus recensetur in infra huc transcribendo eorumdem Catalogo, qui in antiqua charta, cui singuli nomina sua ipsemet inscripserant, fuit repertus. Maraldi etiam, Carthusiensis monachi, qui Chronicon quoddam digesserit, Rocchus Pirrus in regum Siciliae Chronologia alibique non raro meminit, eumque poetica vena divitem fuisse, atque ad annum 1095 floruisse, Morotius in Chronologico Ordinis Carthusiensis Theatro affirmat. Atque ex his omnibus jam fit, ut et Maraldum, Carthusiae Calabrinae alumnum, Rogerii postea regis baptismo, ut Tutinus ait, vere adstitisse, et a Sancto nostro Rogerium, [Col. 0378B] primum post exactos Saracenos Siciliae regem, uti is in Rhythmo melico, quem ea de re, Tutino aliisque testantibus, cecinit, nos docet, baptizatum vere fuisse, persuasum mihi habeam, futurumque putem, ut idem mecum e monumento isto studiosus lector persuasum sibi habeat. Id proinde integrum huc e Tutino transcribere, operae pretium existimo, licet interim locis nonnullis ita male vel ab ipsomet auctore versiculi tornati, vel describentium errore vitiati sint, ut vix ac ne vix quidem, quid iis significetur, intelligas.

616. His itaque constat versiculis.


Totus orbis claret orbis
   Claro natalitio
[Col. 0378C] Marchionis Militonis
   Bonifacii Itali
Neptis ornat, quem exornat
   Uxor Adelasia,
Brutiorum Siculorum
   Comitem Rogerium;
Et Northmannum venerandu
   Donat fetu femina
Generosa, gloriosa,
   Quem enixa peperit.
Avitum [an auctum?] sensit, se praesensit
   Comes ille filio,
Mense deno qui terreno
   Tectus exit pondere.
Melitensis fit immensis
   [Col. 0378D] Urbs antiqua gaudiis.
Imma cuncta stant injuncta
   Laetis et Trinacria.
Chorus laetus ac discretus
   Laeta ludit carmina,
Pro lavacro divo sacro
   Undae tum lustralis
Comes orat et exorat
   Brunum Alemanicum,
Nam tenetur, ut ligetur
   Illius devotio.
Accersitus non invitus
   Jubilosus advenit.
Baptizatur et lavatur
   Sacro puer fumine,
[Col. 0379A] Lanvinus est patrinus
   Nobilis Northmanicus,
Tumque sacro de lavacro
   Olivo Bruno inungitur.
[617.] Sistunt bellum post puellum
   Christo Deo supero.
Felix omen, tenet nomen
   Puer hic Rogerius,
Canunt omnes, stant insomnes
   Metris jubilantibus.
Ardet forus [an focus? E. P.]. gaudet thorus
   Nimio prae gaudio.
Militensis nam ostensis
   Gaudebat ecclesia,
Quia tapete cum abiete
   [Col. 0379B] Exornata cernitur;
Fronde viret, nemo silet,
   Cuncti ludunt gaudiis.
Tum Urbanus, sed humanus
   Jubilat natalibus,
Hic secundus, totus mundus
   Quem adorat protinus
Christi sede cum mercede
   Regni beatissimi;
Hic precatur, dum levatur,
   Puerili Domino
Salutarem atque parem
   Vitam Christi caelibem.
Ergo nato, sed renato
   [Col. 0379C] Christus regna puero
Donet coeli dono zeli
   Simul et justissimo.
Summo jugis laus frugis
   Deo sit in saecula. Amen.

618. Habueritne Adelasia, comitis Rogerii uxor, ut patrem, ita etiam avum aut patruum, nomine Bonifacium, ex horum versiculorum tertio et tribus seqq., quod admodum obscuri sint, definire non ausim; e reliquis autem, quorum quinam praeterea obscuritatis vitio maxime laborent, quisque facile, me etiam tacente, perspiciet, notandi potissimum, qui et Sanctum a comite Rogerio, ut filium suum baptizaret, rogatum fuisse, et id illum muneris obiisse, docent, sunt sequentes:

[Col. 0379D] Pro lavacro divo sacro
   Undae tum lustralis
Comes orat et exorat
   Brunum Alemanicum,
Nam tenetur, ut ligetur
   Illius devotio.
Accersitus non invitus
   Jubilosus advenit,
Baptizatur et lavatur
   Sacro puer flumine,
Lanvinus est patrinus
   Nobilis Northmanicus
Tumque sacro de lavacro
   Olivo Bruno inungitur.

Atque hisce quidem versiculis quid significetur, satis [Col. 0380A] liquet: ne quis tamen de ultimi significatione, quae huc potissimum spectat, forte dubitet, Bruno in hoc dativus est, a nomine Brunus, quod poeta hic, uti e duobus hisce anterioribus ejus versiculis, »Comes orat et exorat Brunum Alemanicum« manifestum fit, pro nomine Bruno usurpat, deductus, proque ablativo cum praepositione a praecedente Graecorum more adhibitus; ut versiculi illius sensus sit »Olivo a Brunone inungitur,« doceatque cum nonnullis proxime antecedentibus et consequentibus, Rogerium, Rogerii Calabriae et Siciliae comitis, filium, a S. Brunone Mileti in Calabria solemni ritu, idque anno, uti ex jam supra dictis pronum est eruere, 1095 exeunte fuisse baptizatum.

619. Haud multum porro temporis spatium a Rogerii, [Col. 0380B] postea Siciliae regis, baptismate erat elapsum, cum sanctus benevolum iterum in se Rogerii, Calabriae et Siciliae comitis, animum fuit expertus. Docet id me Surianus, in suis ad conscriptam a Surio S. Brunonis Vitam Adnotationibus pag. 397 sic scribens: »Anno 1096 Rogerius comes villanos quosdam donat S. Brunoni, dato diplomate, in quo se Christianorum adjutorem intitulat.« Donatio, quam hic Surianus commemorat, eadem haud dubie est, de qua ad eumdem hisce Suriani verbis notatum annum 1096 in Ordinis Carthusiensis Historiae Prospectu Camillus Tutinus ita loquitur: »Additur et alia ab eodem comite Brunoni et Lanvino, eorumque in dicto monasterio (Turritano scilicet in Calabria) successoribus donatio quinquaginta hominum [Col. 0380C] familiae unius in eosdem ligii et homagii. Privilegium Graeco idiomate exaratur.« Privilegium seu diploma, quo donationem illam Sancto factam, Camillus Tutinus et Surianus verbis recitatis asseverant, invenire nuspiam potui, non dubito tamen, quin id alteri horum scriptorum, Tutino nempe, qui id Graece exaratum dicit, ad manum fuerit. Quare et donationem illam Sancto vere etiam a comite Rogerio factam fuisse, persuasum mihi habeo, licet interim, quo rem certiorem lectori reddere possem, privilegium illud seu diploma, hic ei exhibendum vellem habere.



§ XXXVIII. Mortuo Theodoro Mesimerio, Graeco Squillacensi episcopo, Joannes de Nicephoro Latinus ut substituatur, Sanctus suadet, et ab hoc deinde privilegium amplissimum, quod et a pontifice confirmari curat, Turritanae eremo, novo jam in hac constructo S. Stephani monasterio, impetrat.
[Col. 0380D]

620. Quandiu Graecis orientis imperatoribus Calabria paruerat, non alii fere Scyllacii, quam qui Ecclesiae Graecae essent, sederant episcopi. Verum, regione illa a gente ac principibus Normannis, qui Ecclesiae Latinae ritum sequebantur, saeculo undecimo subacto, in Theodori Mesimerii, Graeci Scyllacensis episcopi, anno 1095 aut sequentis initio e vivis sublati, locum non alium, quam qui Ecclesiae Latinae esset, sufficere episcopum Rogerio, Calabriae et Siciliae comiti, ad cujus ditionem Scyllacium aut, ut alii scribunt, Squillacum seu Squillacium spectabat, est visum; suadentibus id autem ei una cum nonnullis ritus [Col. 0381A] Latini episcopis S. Brunone et Lanvino, in primum sedis illius ritus Latini episcopum Joannem de Nicephoro delegit. Docet haec omnia exstans apud Ughellum tom. IX Italiae sacrae in episcopis Squillacensibus col. 426, annoque, unde ab hoc scriptore Mesimerii obitum cum anno 1096 exeunte aut sequentis initio perperam loco citato componi liquet, 1096, Indictione quinta signatum diploma, quo tunc praeterea idem Rogerius in Scyllacensem sedem bona non pauca contulit, ac de novo quodammodo eam fundavit. Verba illius, eo facientia, sic habent: »Ego Rogerius Siciliae comes et Calabriae, una cum uxore mea, nomine Adelasia . . . . consilio Cassanensis episcopi Saxonis, et Vicarii D. Urbani papae, atque D. Roberti Messinensium, Stephani . . . . Angerii [Col. 0381B] Cathanensis, Stephani Mazariensis, Engerlandi Agrigentinensis, Rogerii Siracusan. episcoporum assensu, atque D. Brunonis et fratris nostri Lanvini eremitarum, virorum sanctorum, consiliis D. Joannem de Nicephoro, qui canonicus et decanus venerabilis sanctae Militensis Ecclesiae erat, vir honestus vir prudens, atque omni copiosus honestate, ibique in magistrum elegi et pontificem, et ecclesiam suam quot et quantis mihi placuit beneficiis ditavi, et honestavi dignitatibus, et quantum ad me pertinuit, destinavi et descripsi suam parochiam,« etc.

621. Cum Rogerius S. Brunonem ac Lanvinum »virorum sanctorum« titulo hic condecoret, horumque partim consilio, uti ipsemet prodit, Scyllacensi sedi Joannem de Nicephoro episcopum bonaque [Col. 0381C] non pauca impertierit, argumento sane etiam dictum diploma est, quanto in pretio apud principem illum Lanvinus, ac nominatim S. Bruno exstiterit. Haud dudum porro Mesimerio, Ecclesiae Squillacensis ritus Graeci episcopo vita functo, Joannes de Nicephoro, qui ritus Latini erat, a comite Rogerio, Sancto nostro ac Lanvino suadentibus, fuerat suffectus, cum Bruno in Turritana Calabriae eremo novam ecclesiam monasteriumque sub sanctissimae Virginis Mariae et S. Stephani protomartyris nomine condere incepit. »Creverat,« inquit in Historiae Ordinis Carthusiensis Prospectu ad annum 1097 pag. 12 Camillus Tutinus, »jam multitudo monachorum in eremo S. Mariae, et cum locus ille numerum non [Col. 0381D] caperet, Rogerio comite jubente, prope eremum sub titulo ejusdem Virginis, et protomartyris Stephani peramplum ac magnificum construitur monasterium.« Sanctus ergo, si Tutino hic fides sit, non tantum priori monasterio, quod ex dictis statim a suo in Carthusiam Calabrinam ingressu in sanctissimae Virginis Mariae et S. Joannis Baptistae honorem exstruxerat, novum addiderit, sed etiam id fecerit, quod et ita fieri vellet comes Rogerius, et ad eam jam multitudinem monachi excrevissent, ut eos sacrum S. Mariae et S. Joanni Baptistae monasterium haud caperet. Et partim quidem ob posteriorem hanc causam id fecisse Brunonem, verosimile mihi vel idcirco apparet, quod anno, quo ex dicendis sanctus ad Dominum migravit, 1101, ac proin quinquennio [Col. 0382A] duntaxat post Joannis de Nicephoro ad cathedram Scyllacensem promotionem elapso, monachi amplius triginta in Turritana eremo exstiterint, uti fidem facit antea adhuc laudatus monachorum hujus, qui post sancti parentis obitum Lanvino, veluti eremi magistro, obedientiam promisere, Catalogus, e charta antiqua, cui singuli eorum nomina sua inscripserunt, excerptus, atque in Annalium Carthusiensium librum quartum hactenus non vulgatum illatus.

622. Monumentum illud, e libri hujus Vallis-Dei exemplari descriptum, mecum, ut multa alia, communicare dignatus est Carthusianus Parisiensis jam supra saepius laudatus, idemque etiam ego, quod et hic et antea citatum jam fuerit infraque citandum adhuc veniat, cum lectore, cui id minime futurum [Col. 0382B] reor ingratum, communicare operae pretium existimo. His verbis concipitur: »Frater Vugo promisi obedientiam magistro Lanvino. Similiter et frater Leo; similiter et frater Maraldus; similiter et frater Romanus; similiter et frater Stabilis; similiter et frater Radulphus de Crucifixo; similiter et frater Ursus subdiaconus; similiter et frater Rainerius subdiaconus; similiter et frater Guildericus; similiter et frater Girardus; similiter et frater Tricus; similtter et frater Gualterius Morinus; similiter et frater Landulphus; similiter et frater Herchen (hoc nomen, notat dicti Annalium Carthusiensium libri quarti auctor anonymus, non integrum extat, quia corrosa est charta); similiter et frater Renaldus Caementarius; similiter et F. Albertus; similiter et F. [Col. 0382C] Rembaldus et F. Ugo; similiter et F. Odo, similiter et F. Longuisus; similiter et F. Odo; similiter et F. Anselmus; similiter et frater Gumbertus; similiter et frater Bernardus; similiter et frater Durandus; similiter et frater Loinus; similiter et frater Hato; similiter et frater Fulco diaconus; similiter et frater Heldicus; similiter et frater Guarinus subdiaconus; similiter et frater Lambertus.« Ita laudatus Catalogus, triginta amplius, ut computanti patebit, Turritanae eremi monachos, qui post sancti obitum Lanvino obedientiam promiserunt, complectens; ut proinde horum numerum quinquennio etiam circiter ante, seu, promoto primum ad cathedram Scyllacensem Joanne de Nicephoro, majorem multo, quam initio [Col. 0382D] exstitisse, hincque partim, ut novum S. Stephani monasterium Sanctus exstruxerit, factum esse, verosimile sane, ut jam dixi, appareat.

623. Verum causam, ob quam id Bruno fecerit, longe diversam assignat Annalium Carthusiensium libri quarti hactenus non vulgati auctor anonymus. En ejus, quae huc spectant, verba e dicti libri Vallis-Dei exemplari descripta mihique a saepissime jam laudato, qui nomen suum prodi vetat, Carthusiano Parisiensi submissa. »Ipsam porro Calabrinam eremum, quam a Rogerio S. Bruno obtinuit, in honorem S. Mariae et S. Joannis Baptistae, quos jam in speciales patronos in Carthusia elegerat, construi voluit eut vidimus in litteris (supra jam recitatis Squinacensis (episcopi) Theodori, et sub [Col. 0383A] iisdem nominibus dicari curavit anno 1094 cum magno apparatu . . . . Quale vero fuerit desertum hoc, quod colebat S. Patriarcha, sic ipse descripsit in epistola ad Radulphum, Remensis ecclesiae tunc praepositum, dicens: »In finibus Calabriae cum fratribus religiosis,« etc. Usque ad haec verba inclusive: »Arcus enim si assidue sit tensus, remissior est, et minus ad officium aptus.« Haec S. Bruno de sua solitudine, ubi saepius morabatur cum illis ex sociis suis, quos ad vitam anachoreticam ducendam a Deo vocatos exploraverat. Cum enim videret multos diversae conditionis diversarumque virium homines ad se venire conversionis gratia, statuit, fortiores et in quibus vocationem ad id divinam probaverat, secum in sua eremo detinere, caeteris [Col. 0383B] vero, quos minus eremiticae vitae idoneos censebat, monasterium construxit, in honorem S. Stephani protomartyris consecratum, unum circiter milliare ab eremo distans, in quo vitam agerent, eremiticam quidem, sed paulo remissiorem minusque rigidam.«

624. Bruno itaque, si laudato Annalium Carthusiensium libri quarti hactenus non vulgati auctore anonymo standum sit, novum S. Stephani monasterium, quod infirmitati eorum, qui eremiticae vitae minus apti erant, subventum vellet, aedificarit; quod etiam verum esse potest, cum nihil omnino obstet quo minus id partim ob rationem hanc, partim ob supra assignatam fecisse credatur. Quoquo modo interim res habeat, Sanctum equidem monasterio, sanctissimae Dei Genitrici et Joanni Baptistae [Col. 0383C] sacro, quod et monasterium S. Mariae de eremo seu de Turri dicebatur, adjecisse aliud, eidem sanctissimae Dei Genitrici et S. Stephano protomartyri dedicatum, indubitatum est, uti etiam id anno 1099, secunda Augusti die jam fuisse inhabitatum. Etenim Rogerius, Calabriae et Siciliae comes, in diplomate infra huc transcribendo, quod in S. Brunonis favorem anno illo et die concessit, monasterii S. Stephani, quod tunc in eremo Turritana exstiterit, atque a fratribus inhabitatum fuerit, mentionem facit. »Nota esse volo, inquit, omnibus fidelibus Christianis beneficia, quae mihi peccatori concessit Deus orationibus reverendi viri F. Brunonis, piissimi Patris fratrum qui habitant in ecclesiis Sanctae [Col. 0383D] Mariae de eremo, et S. protomartyris Stephani, quae sitae sunt in terra mea inter oppidum quod dicitur Stilum, et Arenam.« Atque hinc jam liquet, Blomenvennam a veritate omni dubio procul aberrare, dum, postquam jam dictum, quo Rogerius comes S. Brunoni multa donavit, diploma ex parte transcripsit, mox subjungit: »Vigore itaque hujus donationis aedificavit ibi (in Turritana Calabriae eremo) primo ecclesiam ad honorem beatae Mariae Virginis juxta speluncam seu antrum quoddam subterraneum, in quo ipse manebat. Aedificavit et aliam haud procul ab illa distantem ad honorem sancti Stephani protomartyris cum contiguo illi monasterio, in quo ceteri fratres habitabant, sub cura et regimine tanti Patris Christo militantes.«

[Col. 0384A] 625. Ita ille, a Sancto nostro non prius S. Stephani ecclesiam seu monasterium fuisse exstructum, tradens, quam cum per diploma, cujus partem recitat, donationem, in hoc expressam, Rogerius comes ei fecisset; quare, cum in hoc ipso diplomate monasterii illius, veluti jam exstantis seu exstructi, mentio fiat, errorem sane admittit manifestissimum, hunc autem, in quem duo etiam alii, nempe ante illum Puteanus et post illum Surius prolapsi sunt, maxime vel idcirco mirari subit, quod in ea ipsa dicti diplomatis parte, quam tam hi, quam ille, recitant, monasterii S. Stephani, veluti jam exstructi, mentio instituatur. Adhaec, in eremo Calabrina ecclesiam, sanctissimae Dei genitrici sacram, non prius etiam fuisse a Sancto exstructam, quam cum [Col. 0384B] memorato diplomate donatio, quae in hoc exprimitur, a Rogerio comite in Sanctum nostrum collata fuisset, tam Blomenvenna verbis proxime recitatis, quam duo alii mox laudati biographi nostri, Puteanus scilicet et Surius, tradunt; quae eorum narratio non minus, quam praecedens de S. Stephani ecclesia, erronea est, cum, dictam sanctissimae Dei genitricis ecclesiam jam inde ab anno 1090 aedificari coeptam, annoque 1094 consecratam fuisse, ex jam supra dictis constet. Nec video, qui, quae tres jam dicti biographi nostri de S. Stephani ecclesia, in eremo Calabrina a Sancto nostro post datum, de quo jam hic, diploma primum exstructa, tradunt, cohaerere queant cum aliis eorum verbis, quibus, S. Mariae et S. Stephani ecclesias S. Brunoni a [Col. 0384C] comite Rogerio, cum illum hic nondum sibi notum in Turritana eremo inter venandum invenisset, donatas fuisse, jam antea memoriae prodidere. Etenim, si Sanctus unquam a comite Rogerio, venationem exercente nondumque eum noscente, fuit inventus, id certe, uti ipsimet laudati biographi admittere ex jam supra dictis debent non serius, quam anno 1095 vel sequentis initio contigerit; quod cum ita sit, quomodo verum esse potest, Brunoni tunc S. Stephani ecclesiam largitum fuisse comitem Rogerium, et tamen hanc primum post supra memoratum diploma, non citius, quam anno 1099, ex infra dicendis datum, fuisse aedificatam?

626. Fuerintne forsan Sancti nostri aetate quatuor in cremo Calabrina ecclesiae, quarum duae quidem, [Col. 0384D] altera nempe S. Mariae, altera S. Stephano sacra, ante Brunonis in solitudinem illam ingressum exstiterint, duae vero, altera itidem S. Mariae, altera S. Stephano sacra, post Sancti in eamdem solitudinem ingressum exstructae primum fuerint? Ast id nec verosimile apparet, nec ab ullo prorsus scriptore sive recentiore, sive antiquiore memoriae proditum invenio. Et vero non quatuor, sed duas dumtaxat ecclesias seu monasteria, a Brunone ejusque discipulis inhabitata, quae Sancti nostri aetate in Turritana Calabriae eremo exstiterint, anonymus Annalium Carthusiensium libri quarti hactenus non vulgati auctor commemorat; ad annum 1114, uti iterum saepissime jam laudatus, quem, quod nolit, non nomino, [Col. 0385A] Carthusianus Parisiensis me docuit, ita scribens: »Annis 1090 et 1097 vidimus, jam duo exstitisse (in Turritana scilicet Calabriae eremo) monasteria tempore sancti Brunonis, unum B. Mariae (addi potest, et S. Joanni Baptistae) dicatum, ubi ipse morabatur; aliud non multum a priori dissitum, in ejusdem B. Mariae et sancti Stephani honorem aedificatum, in quo cum omnibus conversis quidam etiam monachi sive minus ferventes, sive potius infirmi facti degebant, quorum ipse Lanvinus erat prior; sed omnes usque ad praesentem annum (1114 videlicet) eremitice vixerant, quasi unum tantum conventum componentes, ut constare videtur ex epistola encyclica, post mortem sancti Brunonis ad amicos ejus missa, in qua (Adi hanc, Titulis funebribus [Col. 0385B] edendis praefixam) unius tantum monasterii mentionem faciunt, cum se inscribant »Humiles eremitae Calabriae monasterii sanctae Dei genitricis Mariae.

627. »Et in plerisque litteris a Paschali II Lanvino datis, quas superius suis locis exscripsimus, ipse papa Lanvinum vocat »Eremitarum praepositum et multarum anachoretarum patrem et magistrum.« Nec loquitur nisi de uno tantum monasterio: »Pacem, inquit, et concordiam eremi (Adi num. 550) reformatam cognovimus.« Et ad omnes scribens, »Lanvino et caeteris fratribus, domni Brunonis eremum habitantibus salutem.« Et ad ipsum magistrum eremi, »Fratres tuos, eremi cohabitatores, salutamus.« Sicque eremitae dicti [Col. 0385C] sunt et perstiterunt, donec tandem praesenti anno (1114 nimirum) aliud tertium erigeretur monasterium pro coenobitis apud Squillacium, ut in supra scriptis litteris dicitur.« Hactenus ille, duo duntaxat, ut jam dixi, a Carthusianis inhabitata, quae non tantum S. Brunonis aetate, sed etiam diu post hanc seu ad annum usque 1114 in eremo Calabrina exstiterunt, monasteria recensens. Atque unum quidem ex his, sanctissimae Dei genitrici et S. Joanni Baptistae dicatum, cujus priori seu magistro monasterium S. Stephani, ut ut etiam proprium priorem habens, parebat, anno 1090 condi ex dictis coeptum, anno 1094 solemni ritu magnoque apparatu, ut jam supra docui, fuit consecratum; alterum vero, eidem [Col. 0385D] sanctissimae Dei genitrici et S. Stephano protomartyri sacrum, quod postea monasterium S. Stephani de Bosco seu de Nemore nuncupatum fuit, anno 1099, secunda Augusti die, qua supra memoratum diploma datum notatur, jam erat exstructum, uti liquet ex iis quae hac de re jam disserui. At vero quanto quidem tempore citius construi coepit? Cum ex supra dictis monasterium seu ecclesia, sanctissimae Dei genitrici sacra, ante annum 1094 solemni ritu consecrata haud fuerit, nec antequam hoc fieret, condi coeptum fuisse videatur S. Stephani monasterium, hujus constructio verosimillime, uti ex jam dictis quisque facile colliget, inter annum 1094 et annum 1099 evenerit; ut proinde eam Camillus Tutinus in Historiae ordinis Carthusiensis Prospectu anno 1097, [Col. 0386A] quod et anonymus Annalium Carthusiensium libri quarti hactenus non vulgati autor facit, recte fortassis consignet.

628. Et vero cum in diplomate, quod, ut supra docui, Rogerius comes S. Branoni anno 1096 concessit, nulla omnino, quantum reor, monasterii S Stephani, veluti jam tum exstantis, mentio fiat, fiatque tamen in altero, cujus jam proxime memini, anni 1099 diplomate, monasterium illud S. Brunonis cura anno circiter 1097 condi coeptum fuisse, verosimillimum vel idcirco reor, quod, cum ex omnium consensu amplum exstiterit, anni saltem duo ad ejus structuram requisiti fuisse videantur, jamque ad umbilicum anno 1099 esset adductum, uti ex jam dictis nemo non intelliget. Haud dudum porro [Col. 0386B] postquam aedificium hoc condi coeptum fuisset, evenit ut Joannes de Nicephoro, quam benevolo in Sanctum nostrum, cujus consilio ex dictis ad Squillacensem cathedram fuerat evectus, Turritanamque eremum animo esset, manifestarit. Etenim anno millesimo nonagesimo octavo, cum anno forte nondum integro sedisset, Henrico Neocastrensi episcopo aliisque praesentibus donationes omnes privilegiaque omnia S. Brunoni ejusque in monasterio S. Mariae de Turri successoribus concessa confirmavit, ac tanta insuper asceterium illud libertate donavit, ut sibi ipsi et successoribus suis episcopale in id jus ademerit, quemadmodum instrumentum publicum, seu privilegium, quo id praestitit, fidem facit. Illud iterum, ex Annalium Carthusiensium libri quarti [Col. 0386C] hactenus non vulgati Vallis-Dei exemplari descriptum, mecum pro summa sua humanitate communicare dignatus est Carthusianus Parisiensis saepissime laudatus, idque, tanquam pretiosum antiquitatis monumentum, hincque, quantum opinor, futurum non ingratum, cum lectore pariter communicare hic lubet.

629. Hisce itaque verbis concipitur: »In nomine sanctae et individuae Trinitatis. Ego Joannes, voluntate Dei Squillacinae sedis episcopus, SS. Patrum praecedentium vestigia secutus, facta eorum et decreta religiosa volo imitari, et pro posse meo conservare inviolata. Monasterium ergo, quod dicitur S. Maria de Turri, cui praeest venerabilis pater [Col. 0386D] Bruno, liberum esse laudo, assero, et confirmo, qua libertate a Rogerio comite est fundatum, et a B. PP. Urbano donatum, et ab antecessore meo bonae memoriae Theodoro episcopo confirmatum. Noverint ergo fideles quique et amatores veritatis, praefatum monasterium, insuper locum illum, qui Arsafia dicitur, de quo praefatum monasterium dotatum est, cum omnibus pertinentiis suis et cum omnibus hominibus, tam de clero, quam de populo, quos ad praesens supradictum monasterium habet, vel in posterum habiturum est, et extraneis quoque omnibus, qui in potestate habitant, vel sunt habitaturi, hac libertate donatum: nec ego, nec quilibet successorum meorum ullum episcopale jus ibi habeat, absque communi spontanea voluntate fratrum praedicti [Col. 0387A] monasterii. Consecrationes, ordinationes, chrisma; caeterasque episcopalis officii indigentias, a quo potissimum episcopo consequantur longe vel prope, et non sit qui prohibeat. Decimae eorum ipsis sint. Offensa subjectorum et correctio ad eos respiciant. Haec, quae diximus, auctoritate et privilegio mei antecessoris Theodori, natione Graeci, confirmata sunt. Haec et nos privilegio praesenti et auctoritate, quam a Deo consecuti sumus, testificamur, confirmamus, et nec mihi ipsi quandoque aliter, quod absit! sapienti, vel alicui successorum meorum haec violare liceat. Si quis igitur pertinaciter hanc sententiam nostram, veraciter prolatam, scriptam, signatamque in signum stabilitatis, ingenio vel potentia delere studuerit, deleatur et ipse [Col. 0387B] de libro viventium. Assentientibus vero et defendentibus pax et vita cum vivente et regnante in saecula saeculorum. Amen.«

630. Diploma hoc seu privilegium, quod nullas, neque initio, neque in fine notas chronicas sibi hic adjunctas exhibet, anno 1098, indict. 6, septimo idus Maii seu nona mensis hujus die datum notari affirmat Carthusianus anonymus, e cujus illud, ut jam monui, Annalium Carthusiensium libro quarto hactenus non vulgato communicatum mecum fuit. Verum notasne illas chronicas in ipso, quod sibi praeluxit, privilegii illius seu autographo seu exemplari, an alibi, invenerit, non edicit. Hinc primo an instrumentum illud anno 1098 datum vere fuisset, [Col. 0387C] haesi dubius, donec eamdem ei epocham ab Ughello tom. IX Italiae sacrae col. 427 assignari comperi. Verum, etsi quidem diplomati isti seu beneficiis, per id Sancto collatis, Ughellus et laudatus Carthusianus anonymus eumdem annum, uti etiam indictionem, assignent, in mense tamen, quo id dari contigerit, neutiquam consonant. Hic enim, ut jam docui, nona Maii die, ille contra nona Martii die privilegium datum affirmat. Ast debetne ob id discriminis monumentum illud antiquum pro suspecto haberi? Camillus Peregrinus in adnotationibus, quas ad Lupi Protospatae chronicon ad annum 1098 adjecit, ita observat: »Mensem Martium pro Maio saepe alias suppositum, manifestum est; idque ex ea forte occasione natum, quod, nomina propria [Col. 0387D] cum sub Nortmannorum aetate capitalibus tantummodo litteris depictis compendiarentur, Martius mensis, sic descriptus, pro Maio a recentioribus librariis saepe numero est acceptus. Sicut in Kalendario antiqui etiam Breviarii Campani, in quo festum S. Potentianae virginis perperam notatur ad diem 19 Martii, quod colitur 19 Maii.« Forte itaque mensis, quo Joannis de Nicephoro privilegium, supra huc transcriptum, S. Brunoni datum fuerit, littera capitali M primitus duntaxat fuerit expressus, hincque id librariorum seu describentium alii quidem mense Maio, alii contra mense Martio datum notarint.

631. Jam vero, cum res ita habeat, non est sane cui antiquum illud monumentum, quod mense Maio [Col. 0388A] a Carthusiano anonymo laudato, Martio contra ab Ughello datum notetur, pro suspecto habeatur, etsi interim hinc fiat, ut, utro mense datum reipsa fuerit, determinari haud queat. Atque ita quidem ut existimem, etiam facit, tum quod nihil omnino aliud, unde diploma illud seu privilegium suspectum utcunque reddatur, uspiam occurrat, tum quod reipsa a Joanne de Nicephoro, Squillacensi episcopo, datum fuisse S. Brunoni diploma seu privilegium, fidem faciat diploma aliud, quo, quod ab eo fuerat concessum, Urbanus II papa confirmavit. Lubet et illud, quod non minus quam praecedens ad Sanctum nostrum spectet, ex Ughello, apud quem tom. IX Italiae sacrae col. 427 et seq. exstat, huc transferre. Ita habet: »Urbanus episcopus, servus servorum [Col. 0388B] Dei, dilectis in Christo filiis Brunoni et Lanvino salutem et apostolicam benedictionem. Quia igitur nostri officii interest, servorum Dei quieti et commodis, prout in Domino possederit, providere, petitionibus vestris, filii in Christo carissimi ac reverendissimi, clementer annuimus. Per hujus igitur apostolici privilegii paginam apostolica auctoritate concedimus, et firmam et stabilem et in perpetuum permansuram confirmamus donationem terrarum, quae vobis datae sunt in Squillacensi territorio, et conscriptae et determinatae et designatae per terminos certos a dilecto nostro filio R. comite, et, Joanne confratre nostro, Squillacensi episcopo, concedente, et confirmata.

632. »Quocirca praedicta auctoritate praecipimus, [Col. 0388C] statuimus et ea, quae vobis concessa sunt, licentia interdicimus, ut a die in antea neque comiti ipsi, neque alicui haeredum suorum supradictam vestram donationem et hanc nostram confirmationem violare vel dearctare liceat. Neque de his, quae confirmamus, aliqua re intromittat personam sine vestra voluntate, quatenus omnipotentis Dei speculationi mentibus liberis insistatis, et ad ejus faciei dulcedinem, ipso praestante, pervenire valeatis. Si qua vero persona aut haeres comitis ipsam violaverit, nisi ad condignam venerit satisfactionem, eum honoris vel officii sui periculo subjacere decernimus, et a Christo ac ecclesiae corpore segregatus atque in aeterno examine districte subjaceat ultioni sine [Col. 0388D] intermissione et remedio; conservantibus autem pie a Deo et misericordia ejus praesentibus et futuris saeculis conservetur. Amen. Si vero tam legalis comes, aut ejus haeres addere aliquid huic voluerit donationi, sub hac nostra confirmatione ratum esse statuimus.

    Urbanus catholicae Eccl. episcopus.
    Ego Rainerius card. subscripsi.
    Ego Joannes card. SS.
    Ego Alphanus Salernitanus archiepisc.
    Ego Amatus capellanus et sacerdos SS.
    Ego Dis Capellanus SS.
    Ego Constantinus Catacensis episc. SS.


Datum Salerni mense Septembri, indict. 6, anno ab Incarnatione Dominica 1098.«

[Col. 0389A] 633. Ruinartius in Urbani II papae Vita, narrato pontificis hujus cum Rogerio, Calabriae et Siciliae comite, post Capuam mense Junio anni 1098, uti infra probabo, a principe illo expugnatam, in urbe Salernitana congressu, pag. 299 ad eumdem annum 1098 ita memorat: »Paulo post id tempus, die scilicet 20 Julii sequentis pontifex ad alterius Rogerii nempe ducis Apuliae, et Alfani archiepiscopi preces insigne privilegium Salernitanae ecclesiae concessit, collato ei primatu in duas metropoles, Compsanam et Acherontinam, quae olim ipsi jure metropolitico subjectae fuerant. Data est bulla die 13 Kalendas Augusti anno 1099, ut praeferunt ejus exemplaria, sed qui a mense Martio anni praecedentis inchoandus est, ut ad praesentem annum [Col. 0389B] revocari possit. At indictio 4, quae ibi apponitur, excusari nequit, nisi error in amanuenses rejiciatur. Locus hic esset de altero Urbani rescripto agendi, quo in gratiam ejusdem ecclesiae privilegia Cavensis monasterii revocantur, si datum Romae non diceretur, et indictio 7, quam praefert, huic anno convenire posset. De eo inferius. At sincerum omnino et penitus indubium est illud, quod mense Septembri hujus anni (1098 nempe) Urbanus sancto Brunoni, Carthusianorum parenti, qui tunc in Squillacensi cremo morabatur, concessit, ad ei confirmanda et asserenda omnia bona, quae a Rogerio comite et Joanne, Squillacensi episcopo, ipsius monasterio collata fuerant. Illud datum est Salerni hoc anno (1098 nimirum, ut jam monui) mense Septembri, [Col. 0389C] indictione 6; unde conjicimus, Urbanum ea in urbe usque ad Barense concilium,« quod dicto anno 1098 mense Octobri celebratum fuit, »permansisse.«

634. Haec de supra recitato, quod Urbanus papa S. Brunoni concessit, diplomate Ruinartius. Atque ex his quidem habemus, anno 1098 Salerni, quo loco et anno diploma datum notatur, Urbanum exstitisse; ut forte, cum civitas illa a Turritana eremo non admodum sit remota, Sanctus noster, cujus ac Lanvini petitione sese, quod jam recitavi, privilegium dedisse pontifex innuit, Salernum sese ad hunc cum Lanvino tunc contulerit, Barensique concilio, haud dudum post datum privilegium celebrato, interfuerit; quod vero ad notas chronicas, [Col. 0389D] quibus privilegium pontificium signatur, pertinet, cum Urbanus II papa, quemadmodum num. 569 docui, indictione Caesarea seu Constantiniana usus sit, hujusque generis indictio septima, non sexta, a vigesima quarta Septembris anni 1098 die usque ad eumdem Septembris anni sequentis diem fuerit in cursu, consequens est ut privilegium pontificium, utpote anno 1098, indictione sexta menseque Septembri notatum, mense hoc ad vigesimam quartam diem nondum provecto datum fuerit.



§ XXXIX. Sanctus comitem Rogerium praesentissimo periculo per visionem, qua hujus illum monet, in obsidione Capuana liberat, novumque hac occasione, quo plurima ei bona Rogerius confert, diploma obtinet.

635. Inter omnia diplomata, quae Sanctus sive a comite [Col. 0390A] Rogerio, sive ab aliis quibuscunque in Turritanae in Calabria eremi favorem impetravit, nullum est illustrius magisque a scriptoribus celebratum, quam quod Capuanae obsidionis occasione ab illo principe anno, uti infra probabo, 1099 obtinuit. Accidit, inquit Gaufredus Malaterra Historiae Siculae lib. IV, cap. 26, »ut Ricardus Juvenis, Jordanis principis filius, princeps et ipse Aversae, defuncto patre orbus, pusillus superstes, fraude Longobardorum urbe Capuana injuste jam dudum privatus, cum jam ad intelligibilem aetatem pervenisset, damnum sibi illatum videns et dolens, ac de auctoribus ultionem petere disponens, ad sibi consanguineum comitem (Calabriae nempe et Siciliae Rogerium) prudentes viros supplex illorsum (supple mittit,) ut sibi auxilium [Col. 0390B] laturus accelerare non differat cum servitio suo.« Comes consanguinei sui legatione motus non exiguum collegit exercitum, hocque in illius suppetias in Campaniam adducto, et cum Rogerii ducis, cujus patruus erat, ac Richardi Aversani principis, cognati sui, copiis conjuncto Capuam, uti infra docebo, anno 1098 obsedit ac expugnavit. Verum obsidionis tempore magnum comes incurrit periculum. Sergius Graecus, quem ducentis nationis Graecae armigeris praefecerat, pecunia cum Capuanis pactus erat, sese eis, quo noctis tempore in Rogerii exercitum ex improviso irrumpere, itaque eum caedere ac comitem ipsum necare possent, aditum aperturum. Nox jam aderat, qua effectum sortitura erat proditio, Capuanorumque copiae, ut, quod cum [Col. 0390C] hisce Sergius pactus erat, exsequerentur, paratae adstabant, cum S. Bruno seu potius ex dicendis, facientibus id hujus meritis ac precibus, sub Brunonis habitu ac specie angelus comiti in somnis apparuit, imminentisque periculi eum commonuit. Comes hinc timore perculsus, itaque expergefactus milites excivit ad arma, structas sibi insidias dispulit, hostes fugavit, plerosque proditionis reos cepit, Capuamque haud dudum post subegit.

636. Hac porro ad felicem exitum expeditione perducta, primo se Salernum, ubi cum eo Urbanus II papa colloquium habuit, atque aliquanto temporis spatio fuit versatus, ac deinde Squillacium in Calabriam contulit. Cumque ibi quatuordecim dierum [Col. 0390D] spatio adversa valetudine laboraret, S. Bruno, quo eum in morbi molestiis consolaretur, ad amantissimum sui principem, quatuor aliis religiosis eremi Calabrinae incolis sibi adjunctis, venit. Comes sanctum Virum benignissime de more excepit, eique, quod sui etiam absens in obsidione Capuana curam gessisset, summas gratias egit, multa ei grati animi ergo dona offerens. Verum haec Bruno, qui non se, sed angelum, principibus tempore bella adstantem, in obsidione Capuana comiti apparuisse, asseverabat, noluit accipere. Attamen, cum postea Sanctus aliqua saltem a comite sibi donari consensisset, dato hic diplomate Turritanae eremi possessiones auctiores longe, quam ante fuissent, reddidit, militesque proditionis Capuanae reos, quos secum [Col. 0391A] ex hac Squillacium morte plectendos duxerat, vitaque tamen, Sancto nostro intercedente, donarat, et Turritanaeque eremo in servitutem perpetuam tradidit. Constant haec omnia partim ex Gaufredo Malaterra cap. proxime cit. et duobus seqq., partim ex ipso, quod, dicta bellica expeditione finita, Sancto nostro Rogerius comes dedit, diplomate. Ac id quidem tum hac de causa, tum quod a Puteano, Blomenvenna, Surio in contextis a se S. Brunonis Vitis, Baronio in Annalibus ecclesiasticis, Summontio in Neapolitani regni Historia, aliisque fere omnibus scriptoribus, a quibus memoratur, ex parte duntaxat exhibeatur, integrum e Morkensii recensione § praesenti, additis etiam ad calcem, quae commode in id hic notari poterunt, lectoris oculis [Col. 0391B] subjicere; definitionem autem temporis, tum quo datum illud fuerit, tum quo obsidio Capuana acciderit ac proin S. Bruno, comiti Rogerio in somnis apparens, imminenti periculo eum eripuerit, in § sequentem, ne alioquin praesens in nimiam molem excrescat, differre est visum.

637. Sic itaque monumentum illud habet: »In nomine Dei aeterni et Salvatoris nostri Jesu Christi. Anno ab Incarnatione ejusdem millesimo nonagesimo octavo, indictione sexta, gloriosus rex David spiritu praeventus: »Narrabo, inquit, omnia mirabilia tua,« propter quod ego Rogerius divina misericordia comes Calabriae et Siciliae notum [al. nota] esse volo omnibus fidelibus Christianis beneficia quae mihi peccatori concessit Deus orationibus reverendi [Col. 0391C] viri F. Brunonis, piissimi Patris Fratrum qui habitant in ecclesiis sanctae Mariae de eremo, et sancti protomartyris Stephani, quae sitae sunt in terra mea inter oppidum quod dicitur Stilum, et Arenam. Cum essem in obsidione Capuae Kalendis Martii, et praefecissem Sergium natione Graecum principem supra ducentos armigeros nationis suae, et exercitus excubiarum magistrum, qui satanica suasione praeventus principi Capuae, promittenti auri non modicam quantitatem, ad invadendum me meumque exercitum, noctu aditum est pollicitus se praebere. Nox proditionis advenit et princeps Capuae ejusque exercitus juxta promissum est paratus ad arma, dumque me sopori dedissem, [Col. 0391D] interjecto aliquanto noctis spatio, adstitit cubili meo quidam senex reverendi vultus, scissis vestibus non valens lachrymas continere. Cui cum in visu dicerem, quae causa ploratus et lacrymarum, visus est mihi durius lacrymari. Iterato quaerenti mihi, quis esset ploratus? Sic ait: Fleo animas Christianorum, teque cum illis; sed exsurgens quantocius arma sume, si liberare te Deus permiserit, et tuorum animas pagnatorum. Hic per totum mihi videbatur, velut si esset per omnia venerabilis pater Bruno.

638. »Expergefactus sum cum terrore grandi, pro visione pavescens, illico sumpsi arma, clamans et militibus ut armati equos ascenderent, visionem, si vera esset, satagens comprobare. Ad quem strepitum [Col. 0392A] et clangorem fugientes impius Sergius, ejusque sequaces subsecuti sunt principem Capuae, sperantos in dictam civitatem confugium sese habituros; ceperunt autem milites inter vulneratos et sanos centum et sexaginta duos a quibus visionem fore veram probavimus. Reversus sum, Deo volente, vicesimo nono Julii mensis Squillacium, post habitam Capuae civitatem, ubi fui per quindenam continuam infirmatus; venit vero ad me jam dictus venerabilis pater Bruno, cum quatuor de fratribus suis, qui me sanctis devotisque colloquiis consolati sunt; cui reverendo viro, et visionem retuli, et humiles egi gratias, quod me etiam absente curam in suis orationibus habuisset. Qui se humilians asseruit, non ipsum fore [al. fuisse], quem credidi, sed angelum [Col. 0392B] Dei, qui stat pro principibus tempore belli. Rogavi quoque humiliter, ut pro Dei amore in terra Squillacii sumere dignaretur largos redditus, quos donabam; renuens ille recipere, dicebat quod ad hoc domum sui patris, meamque dimiserat, ut a mundi rebus extraneus deserviret libere Deo suo. Hic fuerat in tota mea domo, quasi primus et magnus. Tandem vix cum eo impetrare potui, ut gratis acquiesceret sumere modicum munus meum.

639. »Donavi autem eidem patri Brunoni, ejusque successoribus ad habendum in perpetuum absque temporali servitio monasterium S. Jacobi de Nuntauro [al., Mentauro] cum castro, quod est subtus dictum monasterium, antiquitus constructum et castrum ligneum situm in cacumine montis versus [Col. 0392C] mare qui mons per directum fabricati castri descendit, quod castrum Belvider a loci incolis nuncupatur, et casale S. Mariae, quod est ad ripam dicti montis inter Orientem et Meridiem; domum etiam meam, quae Buttarium dicitur, cum Buttis, quae in ea domo sunt, quae fuerunt Roberti Guiscardi fratris mei, et dedit mihi Rogerius dux, carissimus nepos meus. Casalia Mentabri, et Oliviani, et Gasparinam, ubi antiquitus casale fuerat, cum omnibus pertinentiis eorumdem, sicut hic divisae scribuntur: videlicet a terra Coxani« etc., (descriptionem terminorum terrae hujus, quod, ut ait, nihil ad rem suam faceret, hic omisit Morkensius) »omnia autem quaecumque intra [al. infra] hos sunt terminos, tam vasallos, [Col. 0392D] qui in dictis casalibus habitant nunc, quam qui habitaturi sunt, tui juris, tuorumque Fratrum tibi succedentium, pater Bruno, esse concedo. Concedo etiam, ut recommendatos habeas tu, et successores tui, tam de comitatu Calabriae et Siciliae, quam extra undecunque sint. Habitationes casalium tibi, successoribusque tuis, quandocunque volueritis, commutare licebit et etiam monasterium ipsum S. Jacobi, quod donavi, et omnia in eadem, et de eadem terra facere, quae ego facere potui, cum licebat.

640. »Nemini inter has divisas licebit aliquid proprium suum dicere, vel habere, cum omnibus, qui inibi possessiones habebant, voluntarium et cambium dederim satis gratum, cui terras, cui denarios, quibusdam vero, quia villani erant, perpetuas libertates. [Col. 0393A] Multae intra [al., infra] has divisas terrae sunt, quae ad te, pater Bruno, spectant, et successores tuos, quas cum Arsafia dedi majori ecclesiae vestrae tempore dedicationis ipsius. Nullus intra [al., infra] has divisas aviare, venari, aut in mari piscari audeat sine dictorum fratrum consensu, et de iis omnibus dicti fratres habeant jura tua, pascua sumere sive glandes, ligna incidere, aquas divertere, forestas habere, vel prata: nec quisquam omnino in iis terris contra facere, vel venire, occasione alicujus consuetudinis, praetextu nobilis vel baronis aut ab eis, sive vasallis, sive villanis, eorum, tam illorum, qui sunt, quam quos habituri sunt, aut recommendatis aliquid exigere servitii temporalis; nec eosdem vasallos, vel villanos cogere, ut communitates habeant [Col. 0393B] cum terra Squillacii, aut Severeti, vel casalium eorumdem; sed in solida libertate, et ipsorum fratrum usus, et dominium proserventur ad perpetuos habituros. Et in mari juxta terminos, quos taxavi, jus omne habebunt, quod et ego habui temporibus retroactis.

641. »Ad petitionem fratris Lanvini hic jussi apponi terminos casalis Arunchi, et tenimenti sui, quod ab antiquo pertinet ad Arsafiam. Dedi etiam eidem patri Brunoni, et successoribus suis viridarium sancti Nicolai, quod proprium tenebam in manu mea. Dedi etiam eidem haereditatem Calogerici villani mei, qui mortuus fuerat sine lingua et filiis, et vasallos et villanos in eodem casali commorantes, et in eadem libertate et usu tranquillo, quo sunt, et [Col. 0393C] alia loca superius condonata, et per meam voluntatem liberata ab omni jugo servili tam ad dictos fratres, quam ad vasallos, recommendatos, et villanos omnique libertate gaudebunt in isto loco, qui Arunchum dicitur, et omnibus locis, qui conjungi valeant, his divisis, quos, Deo volente, habituri sunt, seu villanos, tam dominis et fidelibus Christianis, quam in locis scriptis superius, gaudere ipsos praevidi. Dono quoque tibi patri Brunoni, et successoribus tuis in perpetuum meum molendinum, et fullonem, quae sunt subtus Squillacium juxta fontem, qui dicitur Alexi, sub omni libertate et immunitate, ut nemini teneamini pro eisdem, nec mihi, nec successoribus meis. Ab ipsa mea flomaria possitis totam [Col. 0393D] aquam assumere, et positionem aquae ductus molendini et fullonis, in ipsa terra mea, si volueritis in melius commutare, absque contradictione aliqua hominis alicujus, et mea, et successorum meorum, et de aquis, quae in terra vestra sunt, omne beneficium faciatis ad vestrae arbitrium voluntatis.

642. »Dono etiam tibi patri Brunoni, et successoribus tuis in servos perpetuos et villanos centum duodecim lineas servorum et villanorum eorumque filios in perpetuum ubicunque sint, et morentur, cum omnibus bonis eorum, quos ad tui tuorumque successorum obsequia reservavi, qui inventi sunt apud obsidionem Capuae in proditionis consortio Sergii pestilentis. Hos morti obnoxios in reversione mea Squillacium servaveram, diversis mortibus puniendos, [Col. 0394A] sed tuis postulationibus liberatos, filiosque eorum, tibi, et successoribus tuis obligo, et filios filiorum in aeternum servos perpetuos, et villanos ad beatae Mariae et protomartyris Stephani personalem et perpetuam servitutem. Insuper concedo ad petitionem tuam, frater Lanvine, quod animalia vestrorum vasallorum, recommendatorum et villanorum per tenimenta terrarum et locorum circum adjacentium libere pasci possint, et per omnia mea nemora glandes habere. Hoc privilegium scriptum est secundo mensis Augusti, anno ab Incarnatione Domini millesimo nonagesimo nono, indictione septima, per manus Fulconis capellani mei, apud Squillacium in capella Sancti Matthaei, praesente et confirmante venerabili, et sanctissimo patre Joanne [Col. 0394B] Squillacensis sedis episcopo, residente ibi juxta fores Ecclesiae et concedente Adelaide comitissa conjuge mea, residentibus quoque mecum et testibus hujus donationis Rodulpho comite de Lorotello nepote meo, Guilielmo de Altavilla, Odone Bono-markisio; Josberto de Luciaco, Borello Malgerio filio meo, Malduitho Berengerio, Niello de Ferlit, Ricardo de Treveris, Rodulpho Pain evin, Huberto de Solma, Renaldo de Chincham, Roberto de Cuculo, Ermenfredo capellano de S. Matthaeo, Roberto de Layna stratigoto villae, Blasilio protospatario, Theodoro Manchino.

643. »Nullus contra hanc voluntariam donationem meam et desideratam praesumat in aliquo minimo, vel magno aliquid facere, vel dicere, si quidem, si [Col. 0394C] fuerit rusticus, vel Burgensis, curiam meam, si quid ipse habuerit, habituram credat de rebus mobilibus, et nihilominus ipsis fratribus decem auri libras persolvet, et eorum fratrum damna si quae perpessi fuerint de illorum maleficorum bonis reficientur, si accusatus fuerit, et convictus. Quod si miles aut baro, ducentas auri libras persolvet successorum meorum curiae, sive meae; quod si tantum non habuerit, ejus mobilia omnia mea erunt, et eisdem fratribus, nisi satisfecerit condigne, quinquaginta libras auri persolvet. Nec mihi, nec successoribus meis de omnibus, quae libere per me data sunt, liceat in antea aliquid innovare, facere, vel contradicere in aliquo parvo vel magno. Quod si ego, quod [Col. 0394D] absit, aliquando, vel successores mei contrarium fecerimus, in aliquo parvo vel magno, in omnibus supradictis iram sempiterni Dei, et beatae Mariae, et beati protomartyris Stephani incurramus. Et isdem pater Joannes episcopus ad petitionem meam contra tales in majori ejus ecclesia omni praesente populo, et istis, qui supradicti sunt, testibus anathema gravissimum promulgavit; conservantibus autem communionem sanctorum, et meritum bonum a Deo Patre nostro et Domino Jesu Christo. Amen, Amen, Amen.

    »+ Rogerius Comes.
    + Adelais Comitissa.
    + Guilielmus de Altavilla.
    [Col. 0395A] + Rodulphus Comes de Lorotello.
    + Odo Bonus Markisius,
    + Josbertus de Luciaco.
    + Niellus de Ferlit.
    + Malgerius Filius Comitis Rogerii.
    + Rodulphus Pain evin.
    + Ricardus de Treveris.
    + Ego Fulco domini Rogerii Capellanus de mandato ejus hoc privilegium scripsi, et subscripsi.«


644. Tale est amplissimum illud juxta ac celeberrimum, cujus autographo bullam plumbeam esse appensam, Mörkensius ad calcem notat, privilegium seu diploma, S. Brunoni a comite Rogerio, cum ejus, sibi apparentis, monitu ac meritis liberatum sese [Col. 0395B] praesentissimo periculo in obsidione Capuana fuisse non ambigeret, concessum. Nunc in id quaedam observanda, ac in primis quidem in visionem, qua, S. Brunonem aut certe senem, qui sanctum hunc virum facie totiusque corporis habitu referret, in somno a se visum, monentemque auditum fuisse, Rogerius comes affirmat. Ut id eo, quo convenit, modo praestem, suffecerit fere, tantum hic recitasse, quae huc spectantia anonymus Annalium Carthusiensium libri quarti hactenus non vulgati auctor in litteras misit, quaeque iterum, ex Operis hujus Vallis-Dei exmplari descripta, Carthusianus Parisiensis saepissime laudatus mecum communicavit. Sic itaque ille ordinis Carthusiensis annalista habet: »Ex apparitione S. Brunonis (comiti Rogerio factae) [Col. 0395C] quaestio oriri potest, an vere S. Bruno comiti Rogerio apparuerit, quoniam ipsum comitem post reditum ab obsidione (adi num. 638 diploma nuc jam transcriptum) infirmum conveniens praesentialiter negavit se ipsum fuisse, qui apparuit, sed angelum Dei, qui adstat principi tempore belli, ut legitur in priori (jam recitato scilicet) diplomate: utrum hoc S. Bruno ex humilitate dixerit, an ex rei veritate, resolvi potest ex eis, quae scribunt (lib. nempe De cura pro mortuis cap. 10 et seq, et lib. De spiritu et anima cap. 29) S. Augustinus et post eum (lib. VII videlicet, cap. 35 De offic. mort.) Durandus, dicentes, quia viventes plerumque apparent in somnis dormientibus, dum ipsi se nesciunt apparere, et ab [Col. 0395D] eis, qui hoc somniaverunt, audiunt dicentibus, quod eos in somnis agentes aliquid vel loquentes viderunt. Unde credibile est operationes esse angelorum, apparentium sub forma et habitu eorum, ob quorum merita apparitiones fiunt propter dispensationem providentiae Dei ad qualecunque solatium vivorum. Sicque probabile est, angelum Dei apparuisse comiti Rogerio sub forma et habitu S. Brunonis, cujus gratia et meritis facta fuit apparitio. Videat lector Thyraeum libro De apparitione spirituum, et cardinalem Bonam De discretione spirituum, praeclare ista tractantes.«

645. Ita ille, et recte quidem, quantum apparet. Cum porro hisce diplomatis recitati verbis: »Nota esse volo beneficia, quae mihi concessit Deus orationibus [Col. 0396A] R. viri F. Brunonis, piissimi Patris Fratrum, qui habitant in ecclesiis sanctae Mariae de eremo et sancti Stephani protomartyris,« ecclesiarum duarum, scilicet S. Mariae de eremo et S. Stephani protomartyris, veluti si essent, uti etiam ex jam dictis vere fuerunt, duo monasteria diversa, mentio fiat, hisque ambobus S. Bruno praefuisse innuatur, ita in illa observat: »Quamvis S. Bruno dicatur Pater fratrum utriusque Ecclesiae, id tamen intelligendum est tantum de suprema auctoritate, quam in utraque habebat, tanquam patriarcha; nam Lanvinus in altero (quod scilicet anno 1101 datum fuit infraque recitabitur) diplomate dicitur prior S. Stephani. »Ad petitionem,« inquit, »Rogerius F. Lanvini prioris ecclesiae S. Stephani,« Attamen bona, a [Col. 0396B] Rogerio concessa, utrisque communia erant. Hoc patet ex priori (jam dato nimirum) diplomate, in quo Rogerius conjuratores, »et filios filiorum« (eorum videlicet) »in aeternum servos perpetuos et villanos ad beatae Mariae et S. Stephani protomartyris personalem et perpetuam servitutem concedit.« Caeterum, cum in transcripto diplomate monasterii S. Jacobi de Mentauro, a Rogerio S. Brunoni ejusque discipulis collati, principisque Capuani, cui Rogerium Sergius prodere voluit, mentio occurrat, tam principis hujus, quam monasterii S. Jacobi de Mentauro notitiam qualemcumque idem etiam auctor suppeditat. Ac de principe quidem sic scribit; »Nomen principis Capuae, »cui Sergius ad invadendum Rogerium aditum noctu est pollicitus se [Col. 0396C] praebere,« non potuisse apud scriptores inveniri, fatetur Michael monachus in Sanctuario Capuano, a se edito anno 1630; sed in recognitione sui Operis, anno 1637 facta, nomen dat hujus hactenus ignoti principis:« Ignoratum, inquit mihi principis nomen tandem cognitum: D. Camillus Tutinus, Neapolitanus antiquitatum indagator, asservat Chronicon ms., in quo legitur, Landonem, Theani comitem, ex genere principum Longobardorum, electum fuisse a Capuanis in principem, ejecto Richardi filio.« At vero, cum princeps, qui a Capuanis ejectus fuit, non Richardi, sed Jordani, ut Malaterra lib. IV, cap. 26 docet, filius fuerit, contra ac in Chronico illo ms., apud Tutinum asservato, legitur, [Col. 0396D] suspectum mihi hoc apparet, ac proin facere non potest, ut, Landonem fuisse Capuanorum principem, cui Rogerium tradere voluerit Sergius, pro certo habeam.

646. Quod modo ad monasterium S. Jacobi de Mentauro pertinet, ita de hoc laudatus Ordinis Carthusiensis annalista observat: »Monasterium S. Jacobi de Mentauro, a Rogerio concessum S. Brunoni, juxta notas nostri Constantii est grangia, quae modo dicitur S. Anna, in qua sub initium recuperationis hujus Carthusiae unus conversus assidue morabatur. Ibidem post mortem S. Brunonis Lanvinus quosdam monachos, vitae eremiticae minus idoneos, cum licentia pontificis constituit, qui coenobiticam vitam agerent, ut suo loco dicemus.« Atque [Col. 0397A] id etiam, quod hic postea se dicturum spondet laudatus Annalium Carthusiensium auctor, re etiam ipsa ad annum 1114 exsecutus est, ita ibidem scribens: »Quod autem pertinet ad res Carthusienses in Calabria, hoc anno (1114 videlicet) Lanvinus, cum juxta licentiam anno elapso a Paschali (summo pontifice) obtentam, multos non solum e gentibus, sed etiam ex longinquis partibus, ut loquuntur bullae pontificiae, ad vitam eremiticam recepisset, cernens, quosdam ex eis minus ad eam aptos esse, decrevit aliud monasterium constituere, in quo saltem coenobitice conversarentur. Id ille sapienter excogitavit; cum enim juxta Regulam, a sancto Patriarcha non scriptis, sed viva voce traditam, ea tantum conditione inter nos reciperetur novitius, »ut, si forte [Col. 0397B] nostrum nequiret aut nollet tolerare propositum, ad saeculum nequaquam rediret, sed aliquod potius aliud religionis genus, quod ferre posset, acciperet.« Sic honori et saluti consulebatur egredientis novitii, qui ex eremo statim ad coenobium transmeare poterat. Utriusque monasterii curam magister eremi habebat, et qui coenobitis praeerat sub nomine praepositi vel decani, vel etiam prioris, eidem magistro, tanquam supremo priori, morem gerebat juxta decretum summi pontificis Paschalis, a quo sequentes litteras Lanvinus in hunc finem obtinuit. Paschalis episcopus servus servorum Dei,« etc.

647. Haec laudatus Annalista anonymus; alia porro fere non sunt, quae in transcriptum Rogerii [Col. 0397C] comitis diploma observanda hic sint; posset quidem quidpiam praeterea notari in verba, quibus, Sanctum aliquandiu in Rogerii comitis domo commoratum esse, in instrumento illo innuitur; verum de hisce num. 571 et seq. actum jam satis est, uti etiam num. 586 et seq. de Malgerio, qui in diplomatis et contextu et subscriptionibus »comitis Rogerii filius« vocatur, nec tamen filius ejus seu legitimus seu nothus exstitit. Quod vero pertinet ad alios, qui diplomati aut subscribuntur, aut donationi, per hoc factae, testes interfuisse in instrumenti ejusdem contextu memorantur, Rodulphus comes de Lorotello, quem in hoc »nepotem suum« Rogerius comes vocat, patruum hunc, uti e Cangio in Annotationibus [Col. 0397D] in Annam Comnenam pag. 238 et seq. facile intelliges, verosimiliter habuit; e reliquis autem, quorum aliqui aliis etiam jam datis Rogerii comitis diplomatibus subscribuntur, non pauci instrumentis nonnullis publicis, apud Rocchum Pirrum in Sicilia sacra exstantibus atque a Rogerio comite datis, subscripti etiam, uti quisque, qui haec consulere voluerit, deprehendet, reperiuntur; quod hic saltem, cum distinctam singulorum notitiam dare non possim, juverit notasse. Caeterum, ne Commentarius, qui mole sua modum jam fere excedit, absque necessitate adhuc crescat, quid quaeque in diplomate hic dato occurrentia vocabula barbara significent, non expono; atque ita tum ad hoc, tum ad alia Sancto nostro concessa diplomata faciendum haud [Col. 0398A] gravate duxi, quod a studioso lectore vocabulorum illorum significatio, tum in Indicibus nostris onomasticis, tum in Cangii mediae et infimae Latinitatis Glossario, facile inveniri queat



§ XL. Quo tempore Rogerius comes Capuam obsederit, et an eodem anno, quo id accidit, diploma, quod, civitate hac subacta, Brunoni hic princeps contulit, datum fuerit.

648. Quo tempore a comite Rogerio Capuam obsideri contigerit, ipsemet nos hic princeps in proxime huc transcripto, quod S. Brunoni concessit, diplomate sat aperte docet. Etenim hujus initio ita loquitur: »In nomine Dei aeterni et Salvatoris nostri Jesu Christi. Anno ab Incarnatione ejusdem millesimo nonagesimo octavo, Indictione sexta, gloriosus rex [Col. 0398B] David, Spiritu Sancto praeventus, »Narrabo,« inquit, »omnia mirabilia tua.« Propter quod ego Rogerius, divina misericordia comes Calabriae et Siciliae, nota esse volo omnibus fidelibus Christianis beneficia, quae mihi peccatori concessit Deus orationibus reverendi viri F. Brunonis, piissimi patris fratrum, qui habitant in ecclesiis sanctae Mariae de eremo, et S. protomartyris Stephani, quae sitae sunt in terra mea inter oppidum quod dicitur Stilum et Arenam, cum essem in obsidione Capuae Kalendis Martii et praefecissem Sergium, natione Graecum, principem super ducentos armigeros nationis suae, et exercitus excubiarum magistrum, etc.« Hisce autem, sese anno 1098 in Capuae obsidione fuisse, significat. Etenim verba omnia, quae inter [Col. 0398C] duas hasce voces »Indictione sexta,« et alias hasce »cum essem in obsidione Capuae« interjiciuntur, pro praefatiuncula duntaxat, parenthesi inclusa, debent haberi, ita ut sensus sit, »Anno ab Incarnatione ejusdem (Jesu Christi) 1098, Indictione sexta . . . cum essem in obsidione Capuae Kalendis Martii.« Ita autumo, primo quidem, quod in altero diplomate, infra huc transcribendo annoque 1101 dato, ipsemet Rogerius comes, obsidionem Capuanam anno 1098 contigisse, apertissime indicet hisce verbis: »Haec sunt nomina eorum, . . . qui inventi sunt in obsidione civitatis Capuae Kalendis Martii, Incarnationis Domini anno 1098, indictione sexta, quos ego Rogerius, etc.« Deinde vero quod in dicto [Col. 0398D] diplomate, in cujus epocham praesenti § inquirendum, annus, quo hoc datum sit, per annum 1098 designari non possit, cum id Sancto ex dicendis comes Rogerius ante annum, qui obsidionem Capuanam ac proin oblatam in hac principi isti Sancti apparitionem, proxime excepit, non impertierit, annoque 1098 bellicam hanc expeditionem contigisse, aliunde constet, uti jam nunc probare aggredior.

649. Lupus Protospata auctor synchronus, qui, quod bene notandum, annum more Graecorum a Septembri inchoat, apud Muratorium tom. V rerum Italicarum scriptorum pag. 47 sic scribit: »Anno 1098 mense Octobris apparuit stella cometes . . . et hoc anno comprehensa est Capua a Rogerio comite [Col. 0399A] mense Martii.« At vero Michael monachus in Sanctuario Capuano, diploma, de quo hic disserimus, e camerae regiae actis integrum exscriptum, legendum sibi traditum fuisse, praefatus, ita scribit: »Lupus Protospata editus a P. D. Antonio Carraciolo scribit, annum 1098 fuisse Capuae obsidionis annum; sed non est recedendum a computatione Baronii, qui juxta Gaufredi narrationem obsidionis annum notat 1097; cui anonymus Cassinensis, cum eodem Protospata impressus, consentit; imo et hoc privilegium astipulatur. En Rogerius ab obsidione Squillacium redit vicesima nona Julii. Idem secunda Augusti privilegium hoc sancto Brunoni concedit. At quia inter privilegii concessionem et Rogerii reditum multi intercedunt dies, praesertim illi quindecim, [Col. 0399B] per quos Rogerius (adi num. 638) infirmatur, a sancto Brunone visitur, de facienda donatione tractat, idcirco Julius et Augustus, nominati menses, ad eumdem annum pertinere non possunt, sed Julius cum sua vicesima nona est anni 1097, et Augustus cum sua secunda die est anni 1098.« Hactenus ille: et recte quidem, mensem Julium, quo Squillacium ab obsidione Capuana reversus est comes Rogerius mensemque Augustum, quo diploma datum notatur, ad duos annos diversos spectare, affirmat; comes enim, uti ipsemet (adi iterum num. 638) in diplomate docet, vigesima nona Julii Squillacium rediit; diploma vero secunda Augusti die datum signatur; ut, si comitis reditus, et diplomatis concessio ad diversos annos non spectarent, hanc [Col. 0399C] inter et illum tres duntaxat dies intercessissent; quod, uti ex ipsiusmet diplomatis contextu (videsis denuo eumdem num. 638) apparet, verosimile non est.

650. Verum, etsi quidem recte, ut jam dictum, mensem Julium, quo Squillacium comes Rogerius ab obsidione Capuana rediit, mensemque Augustum, quo diploma percelebre Sancto dedit, ad duos annos diversos laudatus scriptor referat, Capuanam tamen obsidionem contra apertum Lupi Protospatae testimonium anno 1097 cum Baronio, a quo non recedendum pronuntiat, perperam innectit ob Gaufredi Malaterrae, scriptoris pariter synchroni, auctoritatem. Etenim, etsi quidem in Sicula Scriptoris hujus [Col. 0399D] Historia lib. IV, cap. 26 verba, quibus obsidio illa anno 1097 non obscure consignatur, occurrant, ea tamen Malaterrae non sunt, certoque, quam eventui isti Lupus Protospata proxime huc transcriptis verbis praestituit, epocha retinenda est. Duo haec asserta ex jam nunc dicendis patescent. A posteriori seu a veritate epochae, quam obsidioni Capuanae Lupus Protospata, anno 1098 eam illigans, assignat, demonstrandae duco initium. Romualdus Salernitanus, auctor suppar, in Chronico de cruce signatis Christianis, bellum in Oriente contra infideles gerentibus, sic scribit: »Ceperunt Antiochiam, civitatem famosissimam, in anno Incarnati Verbi millesimo nonagesimo octavo, Indict. VI;« ac deinde, nonnullis, quae huc non faciunt, interpositis, [Col. 0400A] subjungit: »Ipso quoque anno, eadem Indictione, Rogerius dux una cum Rogerio Siciliae comite urbem Capuanam obsedit, et quadragesimo die ejus obsidionis acquisitam eam Riccardo principi reddidit.« Reponi quidem hic potest, in notis chronicis, quibus Romualdus rerum, quas narrat, tempus determinat, errores saepenumero cubare; verum, etsi id ita sit, id tamen fere; ut Romualdi opus expendenti palam fiet, locum duntaxat obtinet, dum characteres chronicos compendio per numeros, litterasve, numerorum locum tenentes exprimit; expugnatae autem a Christianis Antiochiae annum 1098, quo etiam a duce Rogerio, ejusque patruo comite Rogerio Capuam fuisse obsessam, memoriae prodit, non compendio per numeros, litterasve numerorum [Col. 0400B] locum tenentes, sed per voces integras designat, vereque fuisse a Christianis anno, ut notat, 1098 Antiochiam expugnatam, apud omnes in confesso est; ut proinde, cum in anno 1098, quo id factum, signat, non erret, errare etiam censendus non sit, dum eodem loco obsidionem Capuanam eidem anno 1098 affigit.

651. Verum res haec secus habeat, parvique faciendum hic sit Romualdi testimonium, Capuanam equidem obsidionem ab hoc scriptore et Lupo Protospata anno 1098 recte consignari, Eadmerus, qui non tantum obsidionis illius tempore floruit, verum etiam ei praesens adfuit, indubitatum facit. Hic S. Anselmo, Cantuariensi archiepiscopo, ut toto vitae tempore, ita etiam anno 1097 ex Anglia Romam [Col. 0400C] discedenti ac deinde ad Rogerium, Apuliae, Calabriae et Siciliae ducem, in castris ante Capuam obsessam existentem, properanti comes adhaesit assiduus, illiusque, uti apud nos tom. II Aprilis, pag. 865 videre licet, non tantum vitam in duos libros divisam contexuit, verum etiam a Seldeno typis vulgatos ac deinde in praefatum operis nostri tomum illatos historiae Novorum in Anglia sex libros, quorum quatuor prioribus res quoque, ad eumdem sanctum Canthuariensem archiepiscopum spectantes, ac nominatim dictum iter ejus Romanum, atque ad ducem Rogerium ante Capuam accessum complexus est; hujus autem historiae apud nos lib. II, cap. 2, num. 19 in fine, postquam, qui tandem post multas [Col. 0400D] molestias Anselmus Romam adeundi facultatem a rege angliae impetrarit, lectorem edocuit, subjungit: »Anno ab Incarnatione Filii Dei millesimo nonagesimo septimo acta sunt haec, feria quinta, quae fuit Idus Octobris;« ac deinde, nonnullis, quae haud dudum post quintam decimam Octobris diem anno hisce verbis assignato gesta fuere, interjectis, sancti illius antistitis iter, Romam versus susceptum, enarrat; ut proinde hoc ille eodem anno 1097 indubie sit aggressus. Porro Anselmus in itinere illo, uti partim ex ejus vitae, ab Eadmero ex dictis pariter conscriptae atque in praefatum operis nostri tomum illatae lib. II, cap. 4, partim e dictae historiae, quae eumdem Eadmertum auctorem habet, lib. itidem II, cap. 2 et seq. intelligitur, natalitiam [Col. 0401A] Christi festivitatem cum sancto Hugone abbate Cluniaci celebravit, inde Lugdunum progressus est, hincque iter prosecutus, cum Segusio ignotus transiisset, apud sanctum Michaelem de Clusa in Pedemontio passionis ac resurrectionis Dominicae solemnia celebravit, feliciterque Guibertinorum, quae paratae ei erant, evitatis insidiis, Romam tandem haud dudum post pervenit.

652. Porro, diebus decem Romae transactis, invitatus a Joanne, suo olim apud Beccum discipulo, tunc vero abbate Sancti Salvatoris prope Telesium, urbem in terra laboris, ad eum divertit; cum autem ab hoc in villam monasterii sui, nomine Sclaviam, in vicino monte sitam, ductus fuisset, ibique aliquanto temporis spatio degisset, ad ducem Rogerium [Col. 0401B] accessit, qui, in castris ante Capuam obsessam tunc versans, insignemque viri sanctitatem edoctus, eum, ut ad se veniret, invitarat. Ita fere quantum ad substantiam, ut jam monui, Eadmerus, partim in conscripta a se S. Anselmi Vita, partim in Novorum Angliae Historia locis supra citt. Jam vero cum Anselmus, teste Eadmero, auctore ex dictis synchrono, sanctumque hunc antistitem in itinere illo comitato, anno 1097, mense Octobri ex Anglia Romam versus iter arripuerit, eoque haud dudum post resurrectionis Dominicae festum, quod anni 1097 Octobrem proxime excepit, appulerit, nec multo post ad Rogerium ducem, qui una cum patruo suo comite Rogerio, cognatoque Richardo Capuam tunc obsidebat, accesserit, ex iis sane, quae Anselmus, [Col. 0401C] auctor omni exceptione hic major, memoriae prodit, consectarium est, ut Capua anno 1098 omni dubio procul fuerit obsessa. Atque hoc primum, quod hic ostendendum erat, alterum est, ut verba, quibus in Sicula Gaufredi Malaterrae historia, Capuae obsidionem, qua durante, S. Bruno comiti Rogerio apparuit, imminentique periculo eum eripuit, anno 1097 contigisse indicatur, scriptoris hujus non esse, probatum nunc dem. Verba illa ita habent: »Anno Dominicae Incarnationis 1097 ibi (in castris nempe ante Capuam obsessam) se impraegnavit comitissa Adelasia de comite Rogerio;« haec autem, ut ante me Peregrinus in suis ad lupi protospatae Chronicon recte observavit, glossula dumtaxat sunt, ab otioso adnotatore ad paginae oram [Col. 0401D] adscripta, et ex hac deinde in ipsum auctoris textum ab imperito librario translata.

653. Id sic ostendo: Malaterra Historiae Siculae libro IV, cap. 26 sub finem sic habet: »Ipse autem comes (Rogerius scilicet) omni diliculo ante lucenm surgens, utrumque exercitum, pontem transeundo »(quem nempe,« ut laudatus Peregrinus loco cit. notat, super Vulturnum construxerat, ut suo exercitui, et ducis Rogerii principisque Richardi communis, facilisque pateret via, qui trans flumen ad septentrionem Capuam obsidebant)« invisens, utrum attenti essent ad excubias, visum ibat. Porro ipsi rubore perfundebantur, quod juvenes ipsi et ad quos peculiarius negotium attinebat, seguiores [Col. 0402A] forent comite provectioris aetatis, et corporis plagarum laborumque asperitatis viro vigilantiore existente. Nam et ab omni exercitu ejus vigilantia admirationi erat, omnesque in ejus exemplo vigilantiores reddebantur.« Ita hactenus textus, qui Malaterrae extra omnem controversiam est; huic autem, quae dictum libri quarti cap. 26 terminant, quaeque an Malaterrae sint, hic quaerimus, recitata num. praeced. de impraegnata ante Capuam Adelasia verba proxime subduntur, ac deinde sequitur caput 27, quod ita inchoatur: »Cum ista aguntur, papa Urbanus colloquium ducis et comitis desiderans a Roma progrediens, Capuam, ubi obsessionem tenebant, venit.« Tale est, quod historiae Siculae libri quarti caput 27 apud Malaterram habet, initium; verum [Col. 0402B] quis non videt, per verba de impraegnata in castris ante Capuam Adelasia, quae hoc inter et Malaterrae genuinum, quem jam recitavi, quemque caput proxime praecedens suppeditat, textum interjiciuntur, continentem scriptoris hujus narrationem perturbatam reddi ac divisam? Quod cum ita sit, nec vitiosus adeo in narrandis rebus modus in Malaterram quadrare videatur, verba illa non ipsi, sed mepto adnotatori, ut jam dixi, attribuenda sunt. Ut res certior evadat, juverit eam alio adhuc argumento firmasse.

654. Malaterra in prafatione lib. II operis sui, seu historiae Siculae a se conscriptae, temporum sese annorumque ordinem in narrando servaturum pollicitus, id ipsum sese facturum, lib, IV, cap. 18 ejusdem operis iterum profitetur; postquam autem temporum [Col. 0402C] annorumque in narrando ordini ita sese bis obstrinxit, eodem libro quarto, cujus cap. 18 hanc sibi obligationem secundo imposuit, cap. 25 narrat, qui comes Rogerius filiam Hungarorum regi in matrimonium dederit, eamque ab Henrico, Leocastrensi episcopo, anno 1097, mense Maio in Pannoniam itinere maritimo duci curarit. En ipsa ejus verba: »Anno itaque, inquit, Incarnationis millesimo nonagesimo septimo, apparatis, quae necessaria erant, mense Maio cum trecentis militibus usque Thermas conducere facit (comes Rogerius filiam suam) Henricum Leocastrensem episcopum et quosdam de fidelibus suis, abinde maritimo cursu usque Pannoniam cum puella procedere faciens, qui, navibus apparatis puellam cum multis sponsalibus [Col. 0402D] intromittentes, velis vento commissis, prospera aura flante per aequora feruntur usque dum in portum Albae, qui juris regum Ungarorum est, impune applicant.« Haec, quae anno 1097 partim mense Maio, partim paulo serius gesta sunt, dicto lib. IV cap. 25 Malaterra; qui autem comes Rogerius a Richardo, principe Aversano et a Rogerio duce consanguineis suis, ut suppetias eis adversus Capuanos, Richardo rebelles, ferret, missa etiam ad eum a Rogerio duce uxore sua, rogatus fuerit, cap. proxime seq. exponit, ac deinde eodem cap. subjungit: »Comes autem pietate consanguiner principis et multis verbis ducissae, sibi a duce delegatae, legatione deprecatoris et humilitate exponentis illectus [Col. 0403A] et persuasus, exercitum, qualem nunquam antea habuisse dignoscitur, ab omni Sicilia et Calabria forti imperio conflato, prima hebdomada Aprilis secunda pace Pharum transiens illorsum (versus Capuam nempe seu, quibus suppetias laturus ibat, versus Richardum, Aversanum principem, et Rogerium ducem) accelerat.«

655. Haec loco cit. Malaterra, ibidem etiam mox tradens, qui Rogerius, cum Pharum mense Aprili trajecisset, per Calabriam et Apuliam exercitum duxerit, ducem Rogerium in via obvium habuerit, Pentecosten prope flumen, »Sabatum« seu, uti ipse scribit, »Sabbatum« vocatum, celebrarit, ac castra tandem ad Capuam posuerit, hancque urbem una cum duce Rogerio et Richardo principe Aversano [Col. 0403B] obsederit; cum autem, postquam, quod anno 1097 mense Maio gestum fuerat, narravit, scriptor ille, qui sese temporum annorumque ordinem in narrando servare profitetur, ea omnia, uti ex jam dictis liquet, in litteras mittat, oportet, ut secundum ipsammet narrationem ejus et Aprilis, quo Pharum comes Rogerius trajecit et Pentecoste, quam prope flumen Sabatum celebravit, ipsumque adeo etiam tempus, quo brevi post castra ad Capuam posuit, urbemque hanc obsedit, non ad annum 1097, sed ad proxime subsequentem spectent. Et vero, nisi ita res habeat, Malaterra secum ipsemet pugnare erit dicendus; cum enim, uti ex dictis narrat, comes Rogerius, postquam Pharum mense Aprili trajecisset, Pentecostenque prope flumen Sabatum [Col. 0403C] celebrasset, Capuam obsederit, si Aprilis ille cum anno 1097, quo Pascha quinta Aprilis ac proinde Pentecosten vigesima quarta Maii celebrari contigit fuerit conjunctus, consequens erit, ut dicti, anni 1097 mense Maio comes Rogerius partim in Calabria aut certe Apulia, partim in castris ante Capuam exstiterit. Atqui Malaterra hunc principem eo ipso anno et mense neque in Calabria Apuliave, neque in castris ante Capuam, sed in Sicilia praesentem facit, libro IV scilicet, cap. 25, ut jam docui, memoriae prodens, abs illo, in Sicilia, uti ex eorum, quae ibidem scribit, contextu liquet, tunc existente, e regione hac filiam suam in Pannoniam matrimonio regni hujus regi conjungendam, eodem anno ac [Col. 0403D] mense sub Henrici Leocastrensis episcopi ductu maritimo itinere missam fuisse.

656. Jam vero, cum haec ita habeant, ne Malaterra, quem, quae sese inter pugnent, scripsisse, nemo dixerit, Rogerium comitem, quem toto mense Maio anni 1097 praesentem in Sicilia facit, eo ipso mense in Apulia et in castris ante Capuam, a Sicilia procul dissitis, praesentem sistere sit dicendus, necesse omnino est, ut mensis Aprilis, quo Rogerius comes, ut scriptor ille narrat, Pharum trajecit, Pentecoste, quam prope flumen Sabatum celebravit, tempusque, quo brevi post Capuam obsedit, non ad annum 1097, sed ad proxime sequentem etiam secundum ipsum Malaterram spectarint. Hinc porro jam consequitur, ut hic scriptor obsidionem Capuanam non alio, [Col. 0404A] quam Lupus Protospata, anno consignet, ac proin, ut vel verba de impraegnata anno 1097 in castris ante Capuam Adelasia supra huc transcripta Malaterrae non sint, vel ut, si ipsi, non autem inepto adnotatori, debeant attribui, error in annum 1097, quo illa afficiuntur, librariorum vitio oscitantiave irrepserit, proque anno illo annus 1098 debeat substitui. Porro Pagius in criticis, Malaterram, a quo obsidionem Capuanam anno 1097 consignari, ob memorata verba de impraegnata ante Capuam Adalasia arbitrabatur, cum Lupo Protospata, qui eamdem obsidionem anno 1098 innectit, in concordiam adducere volens, fuisse anno 1097 Capuam obsideri coeptam, annoque demum 1098, ad mensem Maium provecto, expugnatam astruxit. Verum, cum ex [Col. 0404B] jam dictis non anno 1097, ut nonnulli ob verba de impraegnata anno illo ante Capuam Adalasia persuasum sibi habuere, sed anno 1098 Capuanam obsidionem accidisse, ipsemet Malaterra tradat, scriptor ille corrigendus est.

657. Quod si enim ipso standum foret, consectarium esset, ut pluribus mensibus Capuana obsidio tenuerit; hoc autem a vero alienum esse constat, tum ex Malaterra, qui Rogerium comitem anno 1098 prope flumen Sabatum Pentecosten, quae anno isto in sextam decimam Maii incidit, celebrasse, tunc demum exercitum Capuae obsidendae admovisse, nec diu admodum post urbem illam deditione accepisse, partim lib. IV, cap. cit., partim, quae hoc proxime excipiunt, cap. 27, et duobus seqq. docet, [Col. 0404C] tum etiam ex Romualdo Salernitano et monacho Cassinensi anonymo, ab Antonio Caracciolo primum ac deinde a Camillo-Peregrinio luce publica donato tandemque a Muratorio, additis etiam posterioris hujus editoris Annotationibus, una cum Lupo Protospata in tomum V rerum Italicarum scriptorum illato; qui ambo Capuam quadragesimo obsidionis die deditionem fecisse, seu a duce Rogerio patruoque ejus comite Rogerio subactam fuisse, in chronicis suis diserte tradunt, prior quidem verbis num. 650 huc transciptis, posterior vero hisce sequentibus: »Dux Rogerius cum comite Rogerio Capuam per quadraginta dies obsidentes receperunt, et Richardo Jordani filio restituerunt.« Isthaec [Col. 0404D] quidem ad annum 1097, unde pro obsidione Capuana anno huic affigenda non nemo forte arguat, in codice Cassinensi 47, e quo monachi illius anonymi Chronicon a Caracciolo primum fuit editum, apud hunc et Muratorium referuntur; verum Peregrinius in hunc codicis illius locum ita observat: »De more annum anticipat Codex XLVII, et ex eo editus. Non sic codex CXCIX, in quo ista sub anno sunt 1098.« Ita ille: Capuae autem, uti ex iis, quae in suo ad Chronicon illud monito praevio observat, facile perspicies, obsidionem deditionemque in codice Cassinensi 47 ad annum 1097 referri, non laudato monacho anonymo, qui eodem circiter tempore, quo Capua fuit obsessa, floruit, sed librario recentiori, qui, quae hic in litteras miserat, pro suo [Col. 0405A] arbitrio digesserit, annisque distinxerit, est adscribendum. Quod cum ita sit, nihil etiam contra opinionem, qua obsidionem Capuanam anno 1098 affigimus, e monacho illo anonymo habetur, manetque adeo a Lupo Protospata, qui hoc ipso anno bellicam illam Rogeriorum ducis et comitis expeditionem consignat, non esse recedendum.

658. Verum, etsi quidem ita quantum ad annum, quo hic scriptor Capuae deditionem consignat, res habeat, aliter tamen de mense, cui eam affigit, censendum est. Etenim civitatem illam »mense Martio a comite Rogerio comprehensam« notat; id autem serius, quam anno 1098 ad mensem Martium provecto, evenisse, liquet tum ex S. Anselmi, Cantuariensis archiepiscopi Vita, per Eadmerum conscripta, [Col. 0405B] tum etiam ex Gaufredo Malaterra. Ut id ex dicta Anselmi vita constare, primo probem, Eadmerus in hac apud nos tom. II Aprilis pag. 886 et seq., Resurrectionis Dominicae festum, quod anno 1098 in vigesimam octavam Martii incidit, se simul ac S. Anselmum in S. Michaelis coenobio, in ditione Pedemontana sito, celebrasse, Romam deinde advenisse, decem diebus ibidem transactis, in terram Laboris ad S. Salvatoris monasterium, a cujus abbate, suo olim discipulo, amicissime invitatus fuerat, divertisse, ac tandem ad Rogerium ducem, qui Capuam obsidebat, quique eum, ut ad se veniret, rogari jusserat, accessisse aliquantoque temporis spatio apud eum mansisse, memoriae prodit. Jam vero, cum id ita sit, nec, si anno 1098 jam inde a Martio deditionem [Col. 0405C] Capua fecisset, S. Anselmus, Canthuariensis archiepiscopus, qui ex jam dictis obsidioni Capuanae aliquandiu interfuit, nullo modo ei, uti ex omnibus, e Sancti hujus antistitis vita modo adductis, quisque facile intelliget, interesse potuisset, fit sane ex hac, comiti Rogerio anno 1098 mense Martio Capuam sese non dedidisse, omnino perspicuum. Nec minus id ex Malaterra manifestum efficitur. Cum enim, uti ex jam dictis scriptor hic memoriae prodit Rogerius comes non prius, quam cum Pentecosten, quae anno 1098 in sextam decimam Maii diem incidit, prope flumen Sabatum celebrasset, Capuae obsidendae copias admoverit, ei enimvero civitatem hanc jam inde ab anni illius mense Martio [Col. 0405D] deditam non fuisse, e Malaterra indubitatum est.

659. Ast, inquies, quis ergo pro Martio, quem urbis Capuanae deditioni Lupus Protospata assignat, mensis substituendus? Pagius in Criticis ad annum 1098, Henschenius in suis in Eadmeri Novorum Angliae librum II, cap. 2 annotationibus, aliique eruditi pro Maio pronuntiant; Peregrinus vero in suis in Lupum Protospatam annotationibus, an Junius etiam Martio in Protospatae de Capuae deditione textu, supra huc transcripto, non possit substitui, subdubitat. Ita enim ibidem scribit: »Capua itaque recuperata est, ut citius, extremo mense Maio, atque ingruente aestate, numerandi cum videantur quadraginta [Col. 0406A] dies obsidionis (a Romualdo scilicet, ut supra docui, et anonymo Cassinensi assignati) non ab accessu comitis, sed ab die, qua principes Richardus II, qui Aversam proximam urbem retinuerat, Capuam solus circumvallaverat; nam alioquin receptam eam fuisse, dicendum est, mense Junii; quod equidem non recusaverim, si in Lupo mensis Martii restitui debeat Junii, non Maii. Verum enimvero mensem Martium pro Maio saepe alias suppositum, manifestum est, idque ex ea forte occasione natum, quod nomina propria, cum sub Nortmannorum aetate capitalibus tantummodo litteris depictis compendiarentur, Martius mensis, sic descriptus, pro Maio a recentioribus librariis saepenumero est acceptus. Sicut in Kalendario antiqui etiam Breviarii [Col. 0406B] Campani, in quo festum S. Potentianae virginis perperam notatur ad diem 19 Martii, quod colitur 19 Maii.«

660. Ita ille, nonnihil quidem, ut jam monui, an pro mense Martio, quo in Lupi Protospatae Chronico Capua capta narratur, reponendus sit Maius, subdubitans, simulque tamen in opinionem, quae Martio Maium substitui omnino vult, magis propendens, hincque, ut eam tueatur, urbem Capuanam, cui obsidendae exercitum suum certe ante decimam sextam Maii diem, uti ex supra dictis facile est colligere, Rogerius comes non admovit, a Richardo principe Aversano circumvallatam fuisse, et a tempore, quo hoc factum est, non autem ab eo, quo ad castra cum exercitu suo Rogerius comes primum [Col. 0406C] accessit, quadraginta dies, quibus ex Romualdi Salernitani et anonymi Cassinensis, scriptorum supra laudatorum, testimonio, obsidio Capuana tenuit, numerandos esse, pronuntians. Verum Capuam nec ante comitis Rogerii adventum circumvallatam, nec, currente adhuc mense Maio, quo ad eam princeps is castra posuit, subactam fuisse, ex iis, quae Malaterra Historiae Siculae lib. IV, cap. 26 et binis seqq. memoriae prodit, concludendum apparet. Etenim Rogerius comes, uti ubidem is scriptor narrat, cum versus Apuliam e Calabria exercitum duceret, obvium sibi apud Liscum habuit ducem Rogerium, tractatuque sese inter habito, hic quidem Melfam, ille vero Beneventum versus movit exercitum; ut proinde, [Col. 0406D] properante jam ad Capuam obsidendam comite Rogerio, ad civitatem hanc nondum castrametaretur ducis Rogerii exercitus, quo eam princeps Richardus, proprias ex dicendis, quibus id fecisset. copias sufficientes haud habens, circumvallatam jam tum tenere potuerit. Porro comes Rogerius, Benevento, cum aliquanto temporis spatio prope hanc urbem refecisset exercitum, movens, ad Sabatum fluvium castrametatus est, cumque ibi Pentecostes festum, anno illo, qui fuit ex supra dictis a Christi Nativitate 1098, in sextam decimam Maii diem incidens celebrasset, nec diu post, ut apparet, e legatis quos ad Capuanos miserat, nullo modo hosce vel pacis consilia admittere, vel cum principe Richarde [Col. 0407A] in gratiam velle redire, intellexisset, cum exercitu tandem Capuam obsessurus Capuanos fines est ingressus.

661. Audi modo, quae praeterea huc spectantia cap. 26 Malaterra suppeditet. »At, inquit de comite Rogerio, ubi legatis regredientibus, eos (Capuanos) nil moliri, sed prorsus in malitia sua superbe persistere audit, inde (a fluvio Sabato) commovens Capuanos fines pervadit, quo diluculo cum mille armatis exercitum praecedens ad urbem (Capuanam nempe) accedit, extractos plurimos militariter dejectos damnose ludificavit, multosque amplius laesisset, ni pulvis, equorum pedibus excitatus, et a vento condensissime agitatus, intercessisset. Sic ad castra sua reversus in crastinum cum toto exercitu [Col. 0407B] urbi se viciniorem conferens a Meridiana plaga obsidione vallando a ripa Orientali usque ad Occidentalem cingit.« Cum ergo Capuani, uti ex his Malaterrae verbis intelligitur, in comitem Rogerium, qui ad eorum urbem, antequam exercitum suum ei admovisset, mille duntaxat militibus stipatus accescerat, armatam militum manum emiserint, circumvallatam Capuam tum nondum fuisse, apparet. Ad haec cum Malaterra comitem Rogerium, exercitu suo Capuae jam admoto, ab orientali hanc occidentalique plaga cinxisse, verbis proxime recitatis tradat, hisque sequentia, »Dux autem et princeps cum suo exercitu ab aquilonari parte obsidentes urbem tendunt praegravari,« mox subjungat, innuere videtur, Capuam eo ipso tempore, quo eam a meridionali [Col. 0407C] et occidentali plaga comes Rogerius cinxit, a septentrionali plaga per ducem Rogerium et principem Richardum circumdatam primum fuisse; ut proinde illam hic ante comitis Rogerii accessum circumvallasse putandus non sit.

662. Et vero principi Richardo, ut id tum faceret, copiae sufficientes fuisse non videntur. Praeterquam enim, quod solam Aversam, parvumque civitati huic adjacentem terrarum tractum sub ditione sua teneret, Malaterra verbis jam nunc recitatis etiam haec proxime adjungit: »Porro comes, cujus consilio omnes incedebant, quia sollicitior, quia prudentior in omnibus agendis vigilanti cura erat, pontem ex lignis erigens ita trans flumen (Vulturnum nempe) [Col. 0407D] ordinavit, ut suo exercitui et ducis, libero aditu patente, fieret transitus, sicque urbs ab utroque exercitu in tantum oppressa est, ut nulla ex parte arida vel liquida egrediendi tuto vel ingrediendi aditus pateret.« Hisce autem e verbis, utpote quibus Malaterra duos duntaxat exercitus, alterum Rogerio comiti, alterum Rogerio duci parentem, commemoret, colligendum apparet, paucas duntaxat copias principi Richardo, qui tamen, quas habebat, haud dubie omnes fere ad expeditionem illam, quod felix hujus successus maxime illius interesset, adduxerit, in ducis Rogerii exercitu fuisse, licet interim hic tam Richardi, quod nimirum aliquas saltem hic princeps copias in illo haberet, quam Rogerii ducis exercitus a Malaterra verbis [Col. 0408A] aliis supra huc transcriptis etiam vocetur. Jam vero, cum principi Richardo parum admodum, uti ex jam dictis videtur, a copiis fuerit prospectum, Capuam ante comitis Rogerii ad eam adventum abs illo, cui neque tum ex dictis ducis Rogerii exercitus aderat, circumvallatam, fuisse, parum verosimile apparet.

663. Hinc porro jam consequitur, ut verosimiliter Capuana obsidio tunc primum, cum urbi huic exercitum comes Rogerius admovisset, initium acceperit, ac proin ut mense Maio, cum sic ex dictis ante sextam decimam mensis hujus diem inchoata non fuerit, diesque quadraginta tenuerit, ad exitum adducta non fuerit. Verum, demus etiam tantisper, a principe Richardo Capuam ante comitis Rogerii [Col. 0408B] ad eum cum exercitu suo accessum circumvallatam fuisse, nec sic civitatem illam mense Maio deditionem fecisse, verosimile evadet. Cum enim, uti ex supra dictis liquet, comes Rogerius ad Sabatum fluvium a Benevento haud procul, sexta decima Maii die, in quam anno 1098 Pentecoste incidebat, cum exercitu suo substiterit, hocque festum ibidem celebrarit, nec statim post cum eodem inde movisse videatur, ad Capuam eum ante vigesimam Maii diem castra non posuisse, verosimillimum apparet; ut proinde, si urbs haec, currente adhuc Maio, deditionem fecerit, consectarium futurum sit, ut diebus duntaxat decem circiter obsidioni ejus interesse comes Rogerius potuerit. Verum diebus amplius decem bellicae isti expeditioni principem illum adfuisse, [Col. 0408C] ex iis, quae tum Malaterra Historiae Siculae lib. IV, cap. 26 et binis seqq., tum Eadmerus in S. Anselmi Cantuariensis archiepiscopi Vita, apud nos tom. II Aprilis pag. 887, num. 45 et seq., memoriae produnt, manifestum apparet. Ut quae huc spectantia Malaterra loco cit. suppeditat, remque minus, quam quae Eadmerus suggerit, dilucide evincunt, brevitatis ergo omittam, posterioris duntaxat scriptoris hujus verba, nec nisi quae huc potissimum faciunt, lubet transcribere.

664. Postquam itaque, S. Anselmum, ut ad ducem Apuliae Rogerium, Capuana obsidione occupatum, ad quam expeditionem bellicam, ut ait, Rogerius Siciliae comes multa Saracenorum millia adduxerat, [Col. 0408D] eique proinde tum intererat, sese conferre dignaretur, invitatum fuisse, paucis narravit, mox subdit: »Ascendimus, ivimus et plures in obsidione dies exegimus, remoti in tentoriis a frequentia et tumultu perstrepentis exercitus. Erat autem, ubi eramus, quaedam ecclesiola penitus deserta et juxta ostium cisterna desuper dirupta, magnae profunditatis hiatum sua diruptione praetendens. In qua ecclesia velut in camera, pro velle conversabamur, tam quieti, quam operi in ea indulgentes, et ducem ipsum cum suis nobiscum singulis diebus, ut volebamus, in promptu habentes. Quadam vero nocte, cum in ea dormiremus, contigit Anselmum sui corporis necessitate silentio surgere, et, ne inquietaremur, suo more lento pede ad ostium tendere. Quod [Col. 0409A] cum exisset, et immemor foveae per tenebras in partem divertisset, in profundum cecidit clamosa voce cadendo dicens: Sancta Maria! Ad quem sonitum nos ac socii nostri, qui in tentoriis quiescebant, expergefacti lectis prosilivimus, accurrentes hominem in profundo vidimus, et prae timore simul et angustia cordis exanimati fere sumus. Quod ipse percipiens, mox levato capite, vultu jucundo, intuitu nobis innuit, nil laesionis sese perpessum. Descendentes igitur quidam ex nostris ex altera parte ipsius praecipitii, qua via erat descendendi, eduxerunt eum a loco sanum omnino atque incolumem.

665. »Cum post haec sedis apostolicae pontifex Urbanus illo adventaret, ei ab Anselmo et principibus totius exercitus obviam itum esset, ingenti [Col. 0409B] mundialis gloriae pompa prosecutus ductus est in tentorium, quod juxta nos sibi caeteris excellentius constitutum erat. Sicque, donec civitas in deditionem transiit, obsidio illius dominum papam et Anselmum vicinos habuit, ita ut familia utrorumque magis videretur una, quam duae, nec facile quivis declinaret ad papam, qui non diverteret ad Anselmum. Papa namque colebatur a cunctis, quemadmodum pater et pastor communis; Anselmus vero diligebatur ab omnibus, sicut homo mansuetus et mitis, et cui suo judicio nihil debebatur a quovis.« Cum ergo, uti verbis hic jam recitatis Eadmerus docet, S. Anselmus, qui tunc, uti idem Eadmerus paulo ante tradidit, in S. Salvatoris prope Telesam monasterii villa Sclavia versabatur, a Rogerio duce, [Col. 0409C] ut ad se ad castra ante Capuam veniret, invitatus fuerit, in hisce, quibus tum, teste iterum paulo post verba jam recitata Eadmero, comes Rogerius intererat, per plures dies fuerit moratus, post hosce ad eadem castra Urbanus II papa accesserit, et cum Anselmo, donec obsidio deditione urbis terminaretur, ibidem manserit, Eadmerus sane, dum haec omnia, durante obsidione Capuana, praesenteque comite Rogerio, accidisse tradit, diebus amplius decem obsidionem illam, cum ei jam praefatus comes interesset, tenuisse, omnino indicare videtur, maxime cum verbis proxime recitatis nonnulla etiam adjungat, quibus Anselmum, durante obsidione, in ducis comitisque castris frequenter fuisse, non obscure [Col. 0409D] indicat. Jam vero, cum haec ita habeant, diebus amplius decem Capuanae obsidioni Rogerius comes verosimillime interfuerit, ac proin, dato etiam, illam ante hujus accessum inceptam jam fuisse, non fecisse tamen, mense Maio adhuc currente, Capuanos deditionem ex iis, quae Eadmerus narrat, verosimillimum adhuc, ne dicam, indubitatum erit. Ad haec, non verno, sed aestivo tempore Capuam fuisse subactam, Petrus Diaconus in Chronico Cassinensi lib. IV, cap. 10 docet, eique etiam Eadmerus, utpote S. Anselmum in villa Sclavia, e qua ad castra ante Capuam a duce Rogerio invitatus fuit, aestatis tempore esse versatum in sancti hujus antistitis apud nos Vita num. 43 tradens, suffragatur. Quare, cum Maium stricte loquendo aestivum tempus [Col. 0410A] non complectatur, Capua hoc mense, stantibus iis, quae Petrus Diaconus et Eadmerus scribunt, subacta haud fuerit.

666. Et hanc quidem civitatem, mense Maio adhuc currente, deditionem non fecisse, fusius hic operiosiusque probare volui, tum ut quam proxime fieri potest, apparitionis; qua comitem Rogerium praesentissimo periculo Sanctus, seu potius, ut supra dictum, sub hujus specie angelus exemit, tempus noscatur, tum ut pro Martio, cui Capuae deditionem Lupus Protospata affigit, non Maium, sed Junium, aut etiam, quod tamen minus placet, Julium reponendum esse, pateat, sicque ob mensem, quo civitatis illius deditionem accidisse, Rogerii comitis diploma, ultimo huc transcriptum, exigit, suspectum [Col. 0410B] id non habeatur. Cum enim, sese (adi num. 648) in Capuana obsidione »Kalendis Martii« exstitisse, Rogerius comes in illo affirmet, hicque certe, uti ex jam supra dictis liquet, ante sextam decimam Maii Capuae obsidendae exercitum non admoverit - seu, quod eodem recidit, in civitatis hujus obsidione non fuerit, sane pro Martio, cujus Kalendis seu prima die in obsidione Capuana sese exstitisse ait, non Maius, sed Junius aut forte etiam Julius debet substitui. Ne vero ob chronicum illum errorem instrumentum illud, velut spurium supposititiumque quis rejiciat, unde ortus is esse queat, reque etiam verosimiliter ortus sit, expono. Cum sub Nortmannorum aetate, ut Peregrinius in suis in Lupi Protospatae Chronicon annotationibus supra docet, nomina [Col. 0410C] propria capitalibus tantummodo litteris depictis compendiarentur, fieri potest, ut hoc modo mensis, quo, sese in Capuana obsidione exstitisse, Rogerius comes in dicto diplomate affirmat, tantummodo fuerit expressus, utque deinde, capitali illa littera, qua mensis iste erat expressus, vel vetustate in autographo exesa, vel casu quopiam detrita, librarius minus peritus, qui id describebat, eo loco, quo litteram, quam aut quod fere detrita esset, aut etiam prae formae singularitate legere non poterat, exstitisse aut adhuc existere animadvertebat, ad vocem »Kalendis,« ut sensum compleret, »Martii« adjecerit, ratus scilicet Lupi Protospatae, cujus Chronicon forsan legerat, auctoritate ac fide civitatem Capuanam, [Col. 0410D] cujus obsidioni sese interfuisse, loco illo comitem Rogerium asseverare observabat, deditionem mense Martio fecisse.

667. At vero, inquies, etsi quidem modo jam exposito factum esse queat, ut error chronicus, supra notatus, in proxime recitatum Rogerii comitis diploma seu potius hujus sive apographum sive ecgraphum irrepserit, id tamen vere ita factum esse, nullo argumento indiciove sat certo potest probari. Fateor, sic habet; verum si non illo, alio certe modo, quo in documenta etiam sincera seu potius horum ecgrapha errores illapsi noscuntur, memoratum errorem in instrumentum illud irrepsisse necesse est, cum equidem et nullo prorsus alio, quo pro suspecto, nedum pro certe spurio, haberi debeat, [Col. 0411A] vitio laboret, et a scriptoribus quam plurimis, tanquam genuinum ac sincerum, laudetur, nec ab ullo prorsus, quod sciam, rejiciatur. Restat modo, ut id non anno 1098, quo Capuam obsideri contigit; sed anno 1099, datum ostendam. Monumentum illud antiquum, seu potius, e quo id transcripsi, exstans in Chronologico diplomatica de S. Brunone Mörkensii Diatriba ms. illius apographum ita sub finem habet: »Hoc privilegium scriptum est secundo mensis Augusti anno ab Incarnatione Domini millesimo nonagesimo nono, indictione septima;« fuit itaque, in cujus epocham hic inquirendum, diploma, non anno 1098, seu eodem anno, quo Capua fuit obsessa, sed anno, qui obsidionem hanc proxime excepit, 1099 a comite Rogerio S. Brunoni concessum. [Col. 0411B] Verum duos, qui nobis hic adversantur, scriptores probe eruditos invenio, Michaelem monachum supra adhuc laudatum et Camillum Peregrinium in suis ad Lupum Protospatam annotationibus. Ac prior quidem, etsi alio anno, quam quo Capua fuit obsessa, diplomata datum velit, id tamen, cum simul urbis hujus obsidionem anno 1097 accidisse contendat, anno 1098 datum putat; haec autem ei sedet sententia, quod, ut ait, in diplomatis exemplari, quod in actis camerae regiae asservatur, anno 1098 datum id fuisse, legerit. Verum sit ita: cum equidem idem instrumentum et secunda Augusti die et indictione septima etiam notari fateatur, errorem in laudato a se camerae regiae exemplari vel quantum ad annum, vel quantum ad indictionem cubare [Col. 0411C] fateatur, necesse est.

668. Etenim ab anni 1097 prima Septembris die usque ad anni 1098 primam itidem Septembris diem indictio sexta, et a prima iterum hujus posterioris anni Septembris die usque ad primam itidem anni 1099 Septembris diem indictio septima cucurrit; ut proinde diplomatis camerae regiae exemplar, quod Michaeli monacho legere datum fuit, quodque, ut ait, secunda Augusti anno 1098, indictione septima signatur, annum cum indictione non convenientem praeferat, utque adeo, cum in notis chronicis esse corruptum, hinc constet, per sese annum nobis, quo vere datum fuerit, certum atque indubitatum reddere non possit. Quod cum ita sit, Rogeriumque diploma secunda Augusti die ipsiusmet anni, cujus [Col. 0411D] (adi num. 638) vigesima nona Julii die, ac proin tribus tantum diebus ante, Squillacium ex obsidione Capuana, anno ex dictis 1098 facta, advenerat, Brunoni impertiisse, parum verosimile appareat, notis chronicis, quae, quo tempore instrumentum illud datuin seu scriptum fuerit, in hujus huc transcripto e Mörkensii Chronologico-diplomatica de S. Brunone Diatriba exemplari signant, standum puto, idque proinde anno, uti in hoc notatur 1099 datum fuisse. Verum, ut ad Camillum Peregrinium, qui Capuam anno 1098 a comite Rogerio, fuisse obsessam, eodemque anno diploma, de quo hic, Sancto nostro a principe illo concessum vult, jam veniam, hic in annotationibus, quas Lupi Protospatae [Col. 0412A] Chronico ad annum 1098 subnexuit, de diplomate, in cujus epocham hic inquirimus, sequentem scribit in modum: »At hoc ipso in diplomate aliud insidere mendum, legendumque in eo opinor, Rogerium reversum Vigesima nona Junii mensis Squillacium,« non Julii, »nisi mavis« nona »Julii, perhabita Capuae civitate, et per quindenam continuam fuisse ibidem infirmatum;« privilegiumque fecisse »die 2 Augusti anno ab Incarnatione Domini 1098 indictione VI« (male nonnulli edunt indictione VII) »confirmante Joanne Squillacensis sedis episcopo, residente juxta fores ecclesiae.«

669. »Nec cum viro docto sentiendum est, privilegium datum quidem in anno 1098, minime tamen [Col. 0412B] Capuam obsessam, receptamque, ut Lupus perhibet, eodem anno, sed anno antecedenti, sicut habet Gaufredus Malaterra, qui ejusce obsidionis tempore affirmat, ibi impraegnatam in anno 1097 comitissam Adelasiam de comite Rogerio;« haud, inquam, annus dati diplomatis ab anno Capuanae obsidionis aegrotantisque comitis Rogerii distinguendus videtur; nec comes ultroneam suam donationem post susceptum beneficium in annum sequentem distulisse, nulla interim exposita ejusmodi dilationis occasione, quae sane nulla - quin imo convenientissime dixerimus, non revoluto nec anniversario anno Rogerium rediisse Squillacium; sed cum primum e Capua illuc appulit ac per valetudinem valuit, praefatum privilegium indulsisse.« Ita hactenus Peregrinius [Col. 0412C] diploma seu privilegium eo ipso anno, quo Capua a comite Rogerio fuit obsessa, eique reddita, S. Brunoni datum fuisse, idcirco, ut apparet, potissimum, ne dicam unice, contendens, quod, privilegium illud, Sancto nostro a comite Rogerio grati animi ergo, quod, eo apparente monenteque, gravissimum periculum ante Capuam evasisset, liberalissime concessum, anno amplius post beneficium acceptum integro a principe illo, in Brunonem optime affecto ac maxime benevolo, dilatum fuisse, verosimile haud putarit, ita scilicet a imo comparatus, quod nullam comiti, ob quam in annum id differret, esse potuisse causam, crediderit, aut certe, quaenam illi esse potuerit, haud compererit. Verum, etsi quidem comes eo ipso anno, [Col. 0412D] quo ab obsidione Capuana rediit, privilegium illud amplissimum S. Brunoni impertiri paratissimus fuerit, reque etiam ipsa, si liberum id ei omnino fuisset, haud dubie impertiisset, rationem tamen, ob quam id tunc non fecerit, ipsummet diploma seu privilegium suggerit.

670. Etenim in hoc Rogerius comes (adi num. 638) de se, cum primum ab obsidione Capuana Squillacium esset reversus, ita loquitur: »Rogavi quoque (S. Brunonem videlicet) humiliter, ut pro Dei amore in terra Squillacii sumere dignaretur largos redditus, quos donabam: renuens ille recipere dicebat, quod ad hoc domum sui Patris meamque dimiserat, ut a mundi rebus extrancus deserviret [Col. 0413A] libere Deo suo. Hic fuerat in tota mea domo quasi primus et magnus. Tandem vix cum eo impetrare potui, ut gratis acquiesceret sumere modicum munus meum.« Quod itaque ipso anno 1098, quo Capua obsessa subactaque a comite Rogerio fuit, amplissimum, de quo hic nobis sermo, privilegium S. Brunoni concessum a comite Rogerio non fuerit, in causa fuit, non hic, sed ipsemet S. Bruno, qui nimirum donationes largissimas liberalissimasque, sibi tunc ab hoc principe oblatas, noluerit accipere, quique tandem, cum scilicet annus amplius integer a tempore, quo sibi a comite Rogerio donationes illae Squillacii oblatae fuerant, esset elapsus, quampiam harum partem in se publico instrumento transcribi aegre consenserit. Quod [Col. 0413B] si pro vigesima nona Julii die, qua post captam Capuam Rogerius Squillacium in diplomate dicitur reversus, poni posset, ut Peregrinio placet, vigesima nona Junii, aut etiam nona Julii dies, neutiquam sane ipsum hoc instrumentum, quo minus anno 1098 datum crederetur, characteribus chronicis sibi inclusis obstaret; verum cum cubare in instrumentis antiquis errores, de quibus non omnino constat, admittendum non sit, nec in instrumento, de quo hic, vigesimam nonam Julii perperam notari alicunde constet, Peregrinio hac in re assentiri non possum, idque non ante annum 1099 datum ob rationes jam adductas existimo, maxime cum anno illo apud Surianum etiam signetur, ipsumque etiam autographum eodem anno notatum, quemadmodum, [Col. 0413C] quae mecum Carthusianus Parisiensis saepissime laudatus e quarti annalium Carthusiensium libri hactenus non vulgati, quod ad Vallis Dei Carthusiam spectat, exemplari communicavit, excerpta me docent, Severus a Neapoli invenerit. Nec est, quod adhuc opponas Rogerium comitem anno 1098 Squillacii exstitisse, diplomaque, de quo jam disputatum, Squillacii etiam datum notari; quid ni enim Rogerius anno 1098, iterumque anno 1099 Squillacii esse potuerit?



§ XLI. Ducem etiam Rogerium benevolum in se iterum Sanctus experitur, visitur a Landuino Carthusiae Majoris priore, perque hunc, quem aegre a se dimittit, ad Carthusiae fratres litteras scribit. Hae una cum litteris, ad Radulphum Viridem scriptis, hic producuntur.
[Col. 0413D]

671. Non tantum post obsidionem Capuanam, in qua ex dictis praesentissimo periculo, facientibus id Sancti meritis, comes Rogerius fuerat liberatus, principem hunc de novo beneficum erga se sensit Sanctus noster; verum etiam, cujus ille patruus erat, Apuliae, Calabriae et Siciliae ducem Rogerium. »Anno 1099,« inquit Surianus in suis ad conscriptam a Surio Sancti Vitam Annotationibus pag. 400, »Rogerius dux Apuliae, Calabriae et Siciliae, anno ducatus sui XIV dedit ecclesiae S. Mariae, quae in eremo sita est, loco, qui ab incolis Turris dicitur, villanos, quos apud Squillacium habebat, pro Dei amore et M. Brunonis, qui monasterio praeerat, reverentia. Diplomati subscripserunt Rogerius, archiepiscopus [Col. 0414A] Regitanus; post quem Rogerius dux, Fallo Castanensis episcopus et papae vicarius; Arnulphus Cusentinus archiepiscopus, Tustenus episc., Guido Roberti ducis filius.« Donationem hanc memorat quoque in Historiae Carthusiensis Prospectu pag. 14 Camillus Tutinus; verum, cum diploma, quo facta a Suriano traditur, ad manum non sit, plura de hac addere consultum non duco, ac proin ad alia progredior.

672. Surianus in suis in contextam a Surio S. Brunonis Vitam Annotationibus pag. 172 haec Surii de Sancto verba »Crebro ad eos« (religiosos Carthusiae Majoris incolas) scripsit, ita commentatur: »Cum . . . de die in diem differretur ejus (S. Brunonis nempe) reditus, mittitur ad eum Landuinus prior ex Carthusia, [Col. 0414B] qui cum eo comitia quodammodo auspicaretur, et conferret de universali Ordinis instituto. Et ille quidem magnis itineribus ad eum profectus cum eo contulit, quantum res et tempus patiebantur, cumque regredi coepisset itinere, quo venerat, incidit in manus antipapae, a quo cum nullis precibus aut minis adduci posset, ut legitimum pontificem negaret, in teterrimum carcerem conjectus est, ubi et exstinctus est, veram in Christi vicarium testatus fidelitatem ad ultimum usque spiritum.« Ita ille; ac primo quidem Landuinum ad S. Brunonen in Calabriam venisse, litterae, praesenti § recitandae, quas per hunc, cum ad majorem Carthusiam reverteretur, ad suos in hac commorantes discipulos Sanctus misit, indubitatum ipso statim sui initio faciunt. Quare [Col. 0414C] elogii, quo a primorum quatuor Carthusiae priorum Chronologo, fide ex dictis § 1 longe dignissimo, apud Labbeum tom. I Bibliothecae novae librorum mss. pag. 639 Landuinus ornatur, sequentia de secundo hoc Carthusiae Majoris priore verba: »Qui cum ad magistrum Brunonem pergeret, incidit in manus Guiberti schismatici,« ita debent intelligi, ut simul Landuini ad S. Brunonem accessum, ejusdemque ab hoc reditum seu totum, quod sancti Patris sui visendi causa Landuinus confecit, iter complectantur. Cum enim, uti idem Chronologus docet, Landuinus, in Guiberti antipapae manus illapsus, in carcerem, in quo abiit, fuerit conjectus, consectarium foret, ut ad Brunonem in Turritanam Calabriae [Col. 0414D] eremum non pervenerit, si, cum in itinere, ut sanctum Patrem suum inviseret, versus hanc esset, in manus Guiberti inciderit, ut recitata laudati chronologi verba prima fronte significare videntur.

673. Quod autem ad causam, ob quam Landuinus longissimo periculosissimoque itinere ad Sanctum in Calabriam venerit, nunc spectat, id ille non tantum, ut cum sancto Patriarcha de communi vitae, quod sequebantur, instituto conferret, verum etiam ut, si fieri quoquo modo posset, e Calabria ad Carthusiam sanctum Virum reduceret, verosimillime fecerit. Ita mihi persuasum habeo, tum quod Landuinus, aliique, qui sub eo in majori Carthusia vivebant, religiosi viri summe sancti Patris sui desiderio, uti ex dictis [Col. 0415A] de illorum ob hujus absentiam e Carthusia recessu manifestum est, tenerentur, tum quod Sanctus scriptas ad hosce, quas, ut jam dixi, per Landuinum misit, infraque integras huc transcribam, litteras ita concludat: »De me, fratres, scitote, quoniam mihi unicum post Deum est desiderium veniendi ad vos et videndi vos. Et, quando potero, opere adimplebo, Deo adjuvante;« quibus e verbis apparet, Sanctum a suis Carthusiae discipulis, aut si mavis, horum nomine a Lauduino, ut ad hanc reverteretur, rogatum fuisse. Landuinum, ut reditum ad Carthusiam S. Brunoni suaderet, ad Turritanam Calabriae eremum venisse Zanottius quoque in contexta a se sancti Patriarchae Vita cap. 29 existimat; et recte quidem, uti ex jam dictis apparet; verum, [Col. 0415B] quod addit de fratre converso ad Carthusiam antea cum litteris a Brunone e Calabria misso, cum quo isthuc revertente ad sanctum Patrem suum Lauduinus sese contulerit, antiquo certae fidei monumento nec ipse firmat nec ego firmare queo. Citat quidem, ut saepe alias, in inferiori paginae margine Monumenta Calabriae mss.; verum quae qualiaque illa sint, nuspiam edicit. Imo vero ea, utpote, an quae narrant, vera sint, dubitare sese, subinde indicans, pro certae indubitataeque fidei documentis nec ipsemet habuisse videtur.

674. Verum, etsi id ita habeat, Landuinum tamen, ut pariter ibidem narrat, a S. Brunone amicissime fuisse exceptum, nemo est, qui revocet in dubium, uti etiam Sanctum inter et illum de Carthusianae [Col. 0415C] vitae instituto fuisse tractatum. Silent quidem de hisce scriptores antiqui; verum praeterquam quod horum, ut similia credantur, testimonium non requiratur, a Sancto cum Landuino de Carthusiensi instituto hujusque in Carthusia sectatoribus sermones habitos fuisse, fidem facit jam bis laudata epistola quam per revertentem ad Carthusiam Landuinum misit ad suos in hac commorantes discipulos. In ea enim, de religiosa horum Vita, disciplinae rigore, sanctisque moribus sese nonnulla e Landuino intellexisse indicat, ut eam evolventi patescet. Nec minus ex eadem patescit, Landuinum a S. Brunone, non secus atque amantissimum filium a patre exceptum fuisse. En verba, quae id manifestum faciunt. »Fratrem . . . , inquit Sanctus, Landwinun nobiscum [Col. 0415D] detinere volui propter graves et crebras infirmitates nostras; sed quia sibi nihil sanum, nihil jucundum,nihil vitale et utile sine vobis reputat, non acquievit, protestans mihi in lacrymarum fonte pro vobis emanante, et suspiriis multis, quanti apud eum sitis, et quam perfecta charitate vos diligat. Unde coactionem nullam facere volui, ne laederem eum aut vos, quos charissimos pro merito virtutum vestrarum habeo.« Ita Sanctus: quis vero nunc summo amore ac benevolentia non excepisse arbitretur illum, quem apud se, gravibus jam assiduisque fere, ut verba recitata fidem faciunt, infirmitatibus conflictatum, tam libenter detinuisset? Verum Landuinus, utut benevole adeo ac amanter a [Col. 0416A] sancto Patre exceptus, utque longiori temporis spatio apud eum in Turritana eremo commorari vellet, enixissime rogatus, dilectissimos sibi Carthusiae incolas, ne diuturniori sua absentia eos affligeret, maluit revisere, nec illi revertendi ad hosce Sanctus, etsi id ex obedientiae virtute, qua virum sibi tenebat obstrictum, facere potuisset, facultatem voluit negare.

675. Qua itaque Landuinum, ad se in Calabriam venientem, amoris ac benevolentiae significatione exceperat, eadem illum a se dimisit, tradita ei, quam scripserat, quamque Lauduinum, cum in Carthusiam redux esset, religiosis hujus incolis dare debebat, in manus epistola. Verum Landuinus, cum eadem, qua ad Sanctum venerat, via Carthusiam repeteret, a [Col. 0416B] Guiberti antipapae sectatoribus captus est, ab iisque, quod hunc pro legitimo Christi in terris vicario nollet agnoscere, in tetrum carcerem conjectus, in quo inedia consumptus occubuit. Praecipua, quae huc spectant, primorum quatuor Carthusiae priorum chronologi verba, supra jam recitata, iterum huc transcribo, quod ex his maxime innotescat tempus, quo circiter et S. Bruno jam memoratam epistolam scripserit, et Landuinus eum in Calabriae eremo inviserit, postque a Guiberti asseclis captus diem extremum, eximio plane in sedem apostolicam fidei relicto exemplo, in carcere clauserit. Hunc itaque scriptor ille de Landuino scribit in modum: »Incidit in manus Guiberti schismatici, quod multum horrebat. Adversus cujus minas et promissiones, [Col. 0416C] dolos et violentias, divina juvante gratia, modis omnibus perseveravit inflexus. Quem in suo defunctum errore lacrymabiliter planxit, adeo ut a circumstantibus argueretur, quod eum fleret, a cujus perversitate Ecclesiam suam Christi bonitas liberasset. Post ejus obitus septimum diem etiam ipse defunctus est, positusque in monasterio S. Andreae ad pedem montis Siraptis, cui vicinum est castrum, ubi captus in custodia tenebatur.« Landuinus ergo, uti hisce verbis scriptor ille, fide utique ex dictis dignissimus, indubitatum facit, septimo post Guiberti antipapae obitum die e carcere, in quem, quod a legitimi Papae partibus discedere non vellet, fuerat conjectus, ad Dominum migravit.

676. Quam ob rem, cum Guibertus antipapa, uti [Col. 0416D] ad annum 1100 Pagius in Criticis ex Hugone Flaviniacensi docet, anno 1100, concilio Valentino, quod hoc ipso anno 11 Kal. Octobris, id est, trigesima Septembris die inchoatum, brevique post finitum fuit, durante, vita functus sit, consequens est ut Landuinus, utpote qui septem duntaxat diebus Guiberto fuerit superstes, anno 1100, mense Octobri currente, vitam hanc mortalem cum immortali commutarit. Attamen Landuinus, uti e Chronologico-diplomatica Mörkensii de S. Brunone Diatriba disco, 14 Septembris obiisse, in Carthusiae Menologio notatur. Et vero cum Hugonis Flaviniacensis textus, e quo tempus, quo Guibertus pseudo-pontifex obierit, loco cit. Pagius definit, verbis hisce, »In spatio [Col. 0417A] temporis, quo Valentinense celebratum est concilium, obiit Wibertus,« duntaxat constet, nescio, an Hugo ita nequeat intelligi, ut, Wibertum seu Guibertum antipapam eo circiter tempore, quo Valentinense celebratum fuit concilium, e vivis excessisse, significatum duntaxat voluerit; quod si autem Hugo ita queat intelligi, Guibertum septima Septembris die, quo scriptor ille cum Menologio Carthusiensi in concordiam adducatur, obiisse, erit dicendum. Ut ut sit, certum equidem ex dicto Hugonis Flaviniacensis textu est, Guibertum antipapam ac proin ex dictis etiam Landuinum anno 1100 obiisse, huncque, cum id accidit, ad Septembrem ut minimum fuisse provectum. Jam vero, cum id ita sit, consequens est ut certe serius, quam anno 1100, nec Landuinus [Col. 0417B] S. Brunonem, in Turritana Calabriae eremo commorantem, inviserit, nec hic per illum, e Calabria Carthusiam repetentem, epistolam plus semel jam memoratam ad religiosos hujus alumnos, amantissimosque suos discipulos miserit. Verum anne haec etiam ante eumdem annum 1100 non evenere?

677. Mabillonius in Annalibus Benedictinis ad annum 1099, num. 109, sic scribit: »Hoc anno Landuinus Majoris Carthusiae prior ad Brunonem, in Calabria degentem, profectus est, tum ut eum inviseret, tum ut de variis instituti sui dubiis consuleret. Ejus adventus tam gratus ac jucundus fuit venerabili Patri, ut eum secum retinere tentaverit. Verum non tulit Landuinus fratres suos, quos in Majori Carthusia reliquerat et de suo reditu certiores fecerat, [Col. 0417C] ejus praesentia et directione fraudari. Tam justo ejus proposito acquiescens Pater sanctus, eum a se discedere passus est, datis ad fratres Majoris Carthusiae litteris, quarum priorem partem huc afferre lubet.« Transcribit modo Mabillonius priorem litterarum, quas hic memorat, partem, ae deinde, postquam etiam, nonnullis interpositis, posteriorem earumdem partem recitavit, subjungit: »in fine« (litterarum scilicet, quarum verba non pauca in Opus suum intulit) »testatur Vir sanctus, unicum sibi post Deum esse desiderium eos revisendi et primo quoque tempore se id opere exsecuturum, si fieri possit. At neque Brunoni datum est in Galliam reverti, neque Landuino ipsi, qui in reditu a Guiberto antipapa comprehensus inflexusque ad ejus minas et promissiones, [Col. 0417D] tamdiu in carcere detentus est, quoad schismaticus superstes fuit, scilicet usque ad annum sequentem.« Existimavit itaque Mabillonius, anno 1099 et Landuinum ad S. Brunonem in Calabriam venisse, et, cum inde ad Carthusiam Majorem reverteretur, a Guiberto captum et in carcerem conjectum fuisse; ut adeo e scriptoris illius opinione etiam litterae, per Landuinum ad Carthusiae Majoris alumnos a Sancto missae, in quarum epocham praecipue hic inquirendum, anno 1099 scriptae fuerint.

678. Verum cum laudatus Mabillonius nullam plane, cur ita existimarit, rationem adducat in medium, annique 1100 menses octo, mensem hujus Septembrem, ante quem ex dictis Landuinus certe [Col. 0418A] non obiit, praegressi, temporis spatium satis longum constituant, ut eo Landuinus S. Brunonem, in Calabriae eremo versantem, invisere, aliquandiu apud eum morari, ac in reditu deinde ad Carthusiam a Guiberto captus atque in carcerem conjectus inedia in hoc interire potuerit, dubium mihi admodum est, annone 1099, an sequentis initio Landuinus Brunonem inviserit, litterasque hic ad primaevos suos Carthusiae discipulos per illum horum priorem, a se abeuntem, miserit. Quoquo modo interim res habeat, ea equidem velanno 1099 vel proxime sequenti ac proin etiam non citius, quam anno 1099, facta esse, satis ex jam dictis liquet. Atque hinc est, cur, ne ab ordine chronico, quem quantum fieri commode potest, in rebus ad Sanctum spectantibus recensendis [Col. 0418B] sequi statui, deflectam, agere hoc loco voluerim tum de Landuini ad Sanctum nostrum in Calabriam accessu, tum de epistola, quam, religiosis hujus incolis tradendam, Landuino abeunti Vir sanctus dedit. Haec porro, quamvis Landuino reverti in Galliam haud obtigerit, ad corum tamen, quibus erat inscripta, manus pervenit, si Historiae litterariae Franciae Scriptores tom. IX, pag. 249, recte notent. Et sane recte eos notare, verosimile ex eo videtur, quod pretiosum illud monumentum ad posteros pervenerit. Integrum id cujus duas partes duntaxat Mabillonius in Benedictinos a se contextos Annales intulit, Sancti Opera, Coloniae Agrippinae anno 1611 ac deinde iterum 1640 excusa, tom. III complectuntur, uti etiam Suriani in concinnatam a [Col. 0418C] Surio Brunonis Vitam Annotationes. Lubet illud ex hisce huc transferre.

679. Sic habet: »Fratribus suis unice dilectis in Christo F. Bruno salutem in Domino. Cognito rationabilis, et vere laudandae disciplinae vestrae inflexibili rigore, ex crebra ac dulci relatione beatissimi fratris nostri Landouini: nec non audito sancto amore vestro, et incessanti studio erga ea, quae integritatis et honestatis, sunt exsultat spiritus meus in Domino. Vere enim exsulto et feror in laudem et gratiarum actiones Domino, et tamen amare suspiro. Exsulto quidem, ut justum est, pro incremento frugum virtutum vestrarum, me autem doleo et erubesco, inertem et socordem jacere in sorde [Col. 0418D] peccatorum meorum. Gaudete ergo, fratres mei charissimi, pro sorte beatitudinis vestrae, et pro larga manu gratiae Dei in vos. Gaudete, quia evasistis fluctuantis mundi multimoda pericula et naufragia. Gaudete, quia quietam et tutam stationem portus secretioris obtinuistis, ad quem cum multi venire desiderent, multi quoque non nullo conatu contendant, non perveniunt tamen. Multi vero postquam potiti fuere, exclusi sunt, quoniam nulli eorum desuper concessum est.

680. »Ideo, fratres mei, certum ac probatum sit vobis, quod, quicunque optabili hoc usus est bono, si quocunque modo id amiserit, usque in finem dolebit, si quis respectus, vel cura salutis animae suae sibi fuerit. De vobis, dilectissimis fratribus meis [Col. 0419A] laicis, dico: Magnificat anima mea Dominum, quia magnificentiam misericordiae suae super vos intueor secundum intimationem prioris vestri et Patris amantissimi, qui multum gloriatur pro vobis et gaudet. Gaudemus et nos, quoniam cum scientiae litterarum expertes sitis, potens Deus digito suo inscribit in cordibus vestris, non solum amorem, sed et notitiam sanctae legis suae. Opere enim ostenditis, quid amatis, quidve nostis. Nam cum obedientiam veram cum omni cautela et studio observatis (quae est exsecutio mandatorum Dei, et clavis, ac signaculum totius spiritualis disciplinae, quae nunquam est sine multa humilitate et egregia patientia, quam semper comitatur castus amor Domini et vera charitas) manifestum est, vos sapienter legere ipsum [Col. 0419B] fructum suavissimum et utilem Scripturae divinae. Ergo, fratres mei, permanete in eo, ad quod pervenistis, et morbidum gregem quorumdam vanissimorum laicorum ut pestem vitate, qui chartulas suas circumferunt mussitantes, quae non intelligunt, nec amant, quibus verbis et factis contradicunt. Qui otiosi et gyrovagi, quotquot bonis et religiosis detrahunt, et se in hoc laudabiles putant, si laudandos infamaverint, quibus obedientia et omnis disciplina odio est.

681. »Fratrem vero Landwinum nobiscum detinere volui propter graves et crebras infirmitates nostras: sed quia sibi nihil sanum, nihil jucundum, nihil vitale et utile esse sine vobis reputat, non acquievit protestans mihi in lacrymarum fonte pro vobis emanante, [Col. 0419C] et suspiriis multis, quanti apud eum sitis et quam perfecta charitate vos diligat. Unde coactionem nullam facere volui, ne laederem eum, aut vos, quos charissimos pro merito virtutum vestrarum habeo. Quapropter fraternitatem vestram sedulo moneo, et submisse atque unice precor, ut charitatem, quam corde gestatis, exsecutione operis in ipsum, utpote in priorem et Patrem vestrum charissimum, ostendatis, benigne et provide subministrando, quae sibi pro multimoda valetudine sua necessaria sunt. Quod si vobis in hoc humanitatis officio non consenserit, malens periclitari de salute et vita, quam aliquid de disciplinae corporalis rigore omittere, quod prorsus improbandum est, forsitan erubescet, ut, qui primus in religione est, in hac parte posterior [Col. 0419D] inveniatur, metuens ne occasione sui aliquis ex vobis remissior vel tepidior fiat, quod nullatenus formidandum puto. Ne hujus gratiae expertes sitis, nostram vicem in hoc tantum vestrae charitati concedimus, ut liceat vobis reverenter eum cogere ad ea, quae saluti suae commodastis.

682. »De me, fratres, scitote quoniam mihi unicum post Deum est desiderium veniendi ad vos, et videndi vos. Et quando potero, opere adimplebo, Deo adjuvante. Valete.« Surianus, ubi hanc epistolam integram recitavit, ita mox in eam observat: »De hac paraenetica dicere liceat, quod Petrus abbas Cellensis epist. 3, lib. III scripsit ad priorem et fratres Carthusiae de Monte Dei: »In crassitudine [Col. 0420A] animae bene pastae, in abundantia dulcedinis Dei scripsistis, et sicut adipe et pinguedine spiritalis laetitiae fauces meas replevistis. Sermo namque vester talis non est, qui adulterinis formis superinductis speciem pietatis repraesentet, et virtutem abneget. Hoc enim illorum est, qui in corde, et corde loquuntur, vel qui molliunt sermones suos super oleum, cum ipsi sint jacula. Non autem verbum vestrum sic insulsum, sed gratiae plenitudine confortatum viscera replet Sanctorum, etc.« Haec Petri Venerabilis verba, quae de epistola, a Brunone ad Carthusiae Majoris alumnos scripta, merito pronuntiari posse Surianus affirmat, non minori jure pronuntiaris de altera epistola, supra jam saepissime laudata, qua Vir sanctus Radulphum Viridem, Remensis [Col. 0420B] ecclesiae praepositum, ad voti, in habita olim cum eo et Fulcio Monoculo de falsis mundi delectationibus collatione emissi, exsolutionem vehementissime hortatus est. Tanto haec animi erga antiquum amicum affectu, tanta cordis, ut ita dicam, effusione, tanta Spiritus divini unctione scripta est. Integram eam Commentarii hujus initio videre non licuit, quod, quibus nulla sui parte mutila inserta est, libri nulli, nec ipsa Opera S. Brunonis, Coloniae Agrippinae anno 1611 impressa, annoque 1640 ibidem recusa, ad manum essent.

683. Verum cum haec tandem urbis hujus Carthusiani pro sua humanitate commodare mihi dignati sint, descriptum ex hisce pretiosum illud monumentum lubet etiam huc transferre, ut et id, quod paucis [Col. 0420C] duntaxat libris insertum invenitur, quodque ne quidem in Sancti Opera, apud Judocum Badium anno 1524 Parisiis excusa, penesque nos exstantia, illatum fuisse miror, lectori in promptu sit, et ita simul fidem supra plus semel datam liberem. Sic itaque habet: »Domino suo venerando Radulpho, Remensi praeposito, sincerissimae charitatis cultu observando, Bruno salutem. Veteris approbatae amicitiae fides eo praeclarior et laude ampliori dignior in te conspicitur, quo rarior apud homines reperitur. Quanquam enim longo terrarum tractu et prolixiore temporis spatio corpora ab invicem sejuncta sint, animus tamen benevolentiae tuae ab amico avelli non potuit. Quod quidem litteris tuis suavissimis (in quibus mihi amice blanditus es) nec non beneficiis, [Col. 0420D] non solum mihi, verum etiam fratri Bernardo causa nostri large impensis, aliisque indiciis nonnullis satis ostensum est. Unde grates, non quidem meritis pares, sed tamen ex puro fonte manantes, benignitati tuae rependimus. Peregrinum quemdam in aliis legationibus satis fidelem cum litteris ad te dudum direximus, sed huc usque non comparet. Dignum judicavimus unum ex nostris charitati tuae transmittere, qui omnia, quae circa nos sunt (quia minus ad haec calamo et atramento sufficimus) copiosius viva voce prosequatur.

684. Notificamus ergo dilectioni tuae, dignationi tuae, quoniam id tibi non ingratum putamus, nos corpore (utinam sic mente) valere, et quae ad exteriora [Col. 0421A] pertinent, satis esse pro voto. Verum etiam operior, supplicans divinae misericordiae manum, quae omnes inferiores sanet infirmitates meas, et satiet in bonis desiderium meum. In finibus autem Calabriae cum fratribus religiosis, et aliquot bene eruditis (qui in excubiis persistentes divinis exspectant reditum Domini sui, ut, cum pulsaverit, confestim aperiant ei) eremum incolo, ab hominum habitatione satis undique remotam. De cujus amoenitate aerisque temperie et sospitate vel planitie ampla et grata, inter montes in longum porrecta, ubi sunt virentia prata et florida pascua, quid dignum dicam? Aut collium undique se leniter erigentium prospectum opacarumque vallium recessum cum amabili fluminum, rivorum fontiumque copia [Col. 0421B] quis sufficienter explicet? Nec irrigui desunt horti, diversarumque arborum fertilitas. Verum quid his diutius immoror? Alia quippe sunt oblectamenta viri prudentis, gratiora et utiliora valde, quia divina. Verumtamen arctiori disciplina, studiisque spiritualibus animus infirmior fatigatus, saepius his relevatur ac respirat. Arcus enim si assidue sit tensus, remissior est, et minus ad officium aptus. Quid vero solitudo eremique silentium amatoribus suis utilitatis jucunditatisque conferat, norunt hi solum, qui experti sunt. Hic namque viris strenuis tam redire in se licet, quam libet; et habitare secum, virtutumque germina instanter excolere, atque de paradisi feliciter fructibus uti. Hic oculus ille conquiritur, cujus sereno intuitu vulneratur Sponsus amore, [Col. 0421C] quo mundo et puro conspicitur Deus. Hic otium celebratur negotiosum, et in quieta pausatur actione.

685. Hic pro certaminis labore repensat Deus athletis suis mercedem optatam, pacem videlicet, quam mundus ignorat, et gaudium in Spiritu S. Haec est illa Rachel formosa, pulchra aspectu, a Jacob plus dilecta, licet minus filiorum ferax, quam Lia fecundior, sed lippa. Pauciores enim sunt contemplationis, quam actionis filii. Verumtamen Joseph et Benjamin plus sunt caeteris fratribus a patre dilecti. Haec pars illa optima, quam Maria elegit, quae non auferetur. Haec Sunamitis pulcherrima sola in omnibus finibus Israel reperta, quae David foveret senem et calefaceret. Quam tu, frater charissime, utinam unice diligeres, ut ejus amplexibus fotus [Col. 0421D] divino caleres amore! Cujus si charitas semel animo insederit, mox illecebrosa illa et blanda deceptrix gloria mundi tibi sorderet, sollicitasque opes (menti sane onerosas) leviter abjiceres; nec non voluptates fastidires prorsus, aeque animo corporique nocivas. Novit namque prudentia tua, quis dicat: »Qui diligit mundum, et ea, quae sunt in mundo« (quae sunt voluptates carnis, concupiscentia oculorum, atque ambitio saeculi) »non est charitas Patris in eo.« Et item: »Qui est amicus mundi hujus, inimicus Dei constituitur.« Quid ergo tam iniquum, quid sic insanae et praecipitatae mentis, quid tam est perniciosum quidve infelicius, quam contra eum, cujus potentiae resistere, cujusve ultionem justitiae effugere [Col. 0422A] non vales, inimicitias exercere te velle? Nunquid fortiores illo sumus? Nunquid, quia patientia pietatis suae nos modo ad poenitentiam provocat, injurias contemptus tandem non ulciscetur?

686. Quid enim est perversius, quid tam rationem, justitiam ipsamque naturam oppugnans, quam creaturam plus diligere quam Factorem? Quid ergo agendum censes, charissime? Quid nisi divinis cedere consiliis, cedere veritati, quae fallere non potest? Consulit namque in commune dicens: »Venite ad me omnes, qui laboratis et onerati estis, et ego reficiam vos;« Nonne pessimus et inutilis est labor, concupiscentia distendi, sollicitu inibus et anxietatibus, timore et dolore, pro concupitis incessanter affigi? Quod vero onus est gravius, [Col. 0422B] quam quod mentem a sublimi dignitatis suae arce in infirma deprimit, quod est injustitia omnis? Fuge ergo, frater mi, fuge has molestias et miserias omnes, et transfer te a tempestate hujus mundi in tutam et quietam portus stationem. Novit etiam prudentia tua, quid nobis Sapientia dicat. »Nisi quis renuntiaverit omnibus, quae possidet, non potest meus esse discipulus.« Quod quam pulchrum, quam sit utile, quamque jucundum in schola ejus sub disciplina Spiritus S. manere, divinam adipisci philosophiam, quae sola dat beatitudinem veram, quis non videat? Quapropter operae pretium est, diligenti examinatione prudentiam tuam ista perpendere; quod si amor Dei te non invitat, tantorum proemiorum utilitas te non provocat, saltem necessitas [Col. 0422C] et timor poenarum ad hoc compellere debet.

687. Scis namque, qua sponsione obligatus es, et quam omnipotens est ac terribilis sit, cui temetipsum munus gratum et omnino acceptabile devovisti; cui nec mentiri licet, nec expedit. Nec enim patitur inulte se irrideri. Reminiscitur quippe dilectio tua, quod, cum ego et tu et Fulcius Monoculus quadam die simul fuissemus in hortulo a jacenti domui Adae, ubi tunc hospitabat [al. melius., hospitabatur], de falsis oblectationibus et perituris mundi hujus divitiis, nec non de perennis gloriae gaudiis aliquandiu, ut opinor, tractaremus; unde divino aurore ferventes promisimus ac vovimus Spiritui S., in proximo fugitiva saeculi relinquere, et aeterna captare, nec non monachicum habitum recipere. Quod et in vicino [Col. 0422D] peractum esset, nisi tunc Fulcius Romam abiisset, ad cujus reditum peragenda distulimus. Quo moram faciente aliisque intervenientibus causis, divinus amor elanguit, refriguit animus, fervorque evanuit. Quid ergo superest, charissime, nisi a tanti debiti nexibus te citius expedire, ne pro tam grandi tamque diuturno mendacii crimine iram incurras Potentissimi, et propter hoc cruciatus immanes? Quis namque inultum relinqueret, se a quolibet sibi subdito defraudari munere promisso, maxime si id magnae foret sibi aestimationis et pretii? Quapropter crede, non mihi, sed prophetae, imo Spiritui S. dicenti: »Vovete et reddite Domino Deo vestro omnes, qui in circuitu ejus affertis munera. Terribili et ei, [Col. 0423A] qui aufert spiritum principum, terribili apud reges terrae.« Cur haec omnia inculcat Spiritus Dei, nisi ut te voventem perurgeat reddere, quod vovisti.

688. Quid vero reddere gravaris, quod nullam bonorum tuorum facit jacturam vel imminutionem, quodque tua potius, quam illius, cui persolveris, accumulat lucra? Quocirca non te detineant divitiae fallaces, quia inopiam expellere nequeunt: nec dignitas praepositurae, quae non sine magno administrare possunt periculo animae. Aliena namque, quorum minister sis et non possessor, in proprios usus convertere (ut pace tua dicam) tam est odiosum, quam iniquum. Quod si splendoris et gloriae appetens multam volueris retinere familiam, nonne cum tua, quae ex justo habes, non suppetunt, necesse est, [Col. 0423B] ut quoquo pacto eripias aliis, quod aliis largiaris? Quod non est, esse beneficum aut liberalem: nihil enim est liberale, quod non idem justum. Verum et hoc dilectioni tuae persuasum cupio, ne pro domini archiepiscopi necessitudine, qui plurimum consiliis tuis credit et nititur, quae non omnia justa vel utilia facile dantur, a tam sublimi declines sponsione; divina revocetis charitate, quae quanto est justior, tanto et utilior. Quid autem tam justum tamque utile, quidve naturae humanae sic insitum et congruum, quam diligere bonum? Et quid aliud tam bonum, quam Deus? Imo quid aliud bonum, nisi solus Deus? Unde anima sancta, hujus boni incomparabilem decorem, splendorem, pulchritudinem ex parte sentiens, amoris flamma succensa, [Col. 0423C] dicit: »Sitivit anima mea ad Deum fontem vivum, quando veniam et apparebo ante faciem Dei.«

689. »Utinam non asperneris amicum monentem; utinam non surda aure audias verba Spiritus Dei, utinam desiderio longaeque exspectationi meae satisfacias, dilectissime, ne diutius crucietur pro te anima mea curis sollicitudinibusque atque timore. Nam si venerit (quod Deus avertat!) te prius, quam debiti votum solveris, ab hac recedere vita, me continua tristitia sine aliqua spei consolatione tabescentem relinques. Quapropter et te exoratum et imprecatum cupio, ut vel causa orationis ad sanctum Nicolaum, inde ad nos usque venire digneris, quatenus videas eum, qui te unice diligit, et statum rerum nostrarum ac religionis ordinem, nec non [Col. 0423D] quae ad communem utilitatem spectant, mutua viva voce tractare possimus. Et confido in Domino, quod non poenitebit tanti itineris subiisse laborem. Epistolaris brevitatis excessi modum, quia dum corpore te habere non possum, saltem diutius sermocinando tecum morabor; fraternitatem tuam diu incolumem memorem consilii nostri nec voti immemorem vigere sedulus exopto. Vitam S. Remigii nobis transmittas, oro, quia nusquam in partibus nostris reperitur. Vale.« Hanc a Sancto epistolam, cum in Turritana Calabriae eremo versaretur, scriptam fuisse, ipsamet ejus verba num. 684 posita manifestant; ut autem, cur sub hujus finem ad S. Nicolaum Bruno Radulphum invitet, habeatur perspectum, sciendum [Col. 0424A] est, sancti illius praesulis Myrensis corpus Myra Barium, Apuliae civitatem, anno 1087, ut Lupus Protospata in Chronico aliique docent, fuisse translatum; quod cum plurimis ab eo tempore miraculis ibidem inclaruisset; peregrinationibus frequentissimis, ad id Barium e remotissimis etiam regionibus susceptis, honorabatur.

690. Porro, antequam jam recitatam epistolam ad Radulphum Viridem Sanctus scriberet, litteris jam ab eo fuerat conventus, aliasque ad antiquum illum, cui tamen an redditae fuissent, est dubium, amicum suum miserat. Fas est haec omnia colligere ex ipsa, quam jam dedi, Sancti nostri ad Radulphum epistola. Haec enim initio sic habet: »Quanquam longo terrarum tractu et prolixiore temporis [Col. 0424B] spatio corpora ab invicem sejuncta sint, animus tamen benevolentiae tuae ac amico avelli non potuit. Quod quidem litteris tuis suavissimis (in quibus mihi amice blanditus es) nec non beneficiis, non solum mihi, verum etiam fratri Bernardo causa nostri large impensis aliisque indiciis nonnullis satis ostensum est. Unde grates, non quidem meritis pares, sed tamen ex puro fonte manantes, benignitati tuae rependimus. Peregrinum quemdam in aliis legationibus satis fidelem cum litteris ad te dudum direximus, sed huc usque non comparet. Dignum judicavimus unum ex nostris charitati tuae transmittere, qui omnia, quae circa nos sunt, quia minus ad haec calamo et atramento sufficimus, copiosius viva voce prosequatur. Notificamus ergo dilectioni [Col. 0424C] tuae, etc.« Tale est epistolae, a Sancto ad Radulphum Viridem scriptae, initium; e verbis autem jam datis, quibus constat, fuisse illam ad hunc antiquum Brunonis amicum per aliquem e Turritanae eremi alumnis missam, manifestum est. Verum quis fuerit, cui id onus Sanctus injunxerit, pro certo nequeo edicere, uti nec quis exstiterit ille frater Bernardus, cui Sancti nostri causa benefecisse Radulphus Viridis memoratur proxime huc translatis epistolae ad hunc verbis. Antiquus quidem, quem supra adhuc laudavi, Catalogus monachorum, qui post Sancti obitum Lanvino, tanquam priori, obedientiam in Turritana eremo promisere fratrem quendam, nomine Bernardum, exhibet.

691. Verum hunc cum fratre Bernardo, qui Brunonis [Col. 0424D] causa a Radulpho amantissime fuit exceptus, asseverare eumdem idcirco non ausim, quod Bernardus in dicto Catalogo memoratus, si res ita haberet, e Turritana eremo ad Radulphum a Sancto missus fuisse deberet, idque factum non fuisse appareat, cum Bruno, si id fecisset, epistolam per eum ad Radulphum verosimiliter misisset, et tamen, antequam ad hunc epistolam huc jam transcriptam daret, unam duntaxat ad eum adhuc aliam, quam per peregrinum misit, scripsisse e datis epistolae ad Radulphum verbis videatur. Porro, uti quis Bernardus ille, a Radulpho Brunonis causa benignissime exceptus, exstiterit, in obscuro est, ita etiam annus, quo epistola, quam per unum e suis ad Radulphum [Col. 0425A] Sanctus misit, scripta sit, omnino me latet. Verum etsi id ita sit. eam tamen idcirco commemorare hic libuit, quod epistola, quam ad primos suos in Carthusia discipulos Sanctus scripsit, recensenda foret, rectusque ordo ut tam de una quam de altera uno eodemque loco tractetur, exigere videatur. Atque hinc etiam est cur jam supra eo ipso loco, quo de binis jam memoratis Sancti epistolis agi conveniebat, de reliquis etiam omnibus, quae vel Sancti vere sunt vel ei saltem attribuuntur, lucubrationibus serie continua agere constituerim, reque etiam vera §§ binis sequentibus sim acturus.



§ XLII. Sanctus Commentarios in Psalmos et in S. Pauli apostoli Epistolas, qui nomine ejus circumferuntur, re etiam vera adornavit; quandonam id et qua methodo fecerit, et quaenam praeterea lucubrationes certo ei debeant attribui.
[Col. 0425B]

692. Commentarios duos, alterum in Psalmos, alterum in omnes S. Pauli apostoli Epistolas, una cum nonnullis Opusculis seu Tractatibus Sermonumque collectione sat ampla Judocus Ascensius e ms. quod a Guilielmo Bibaucio, Carthusiae Majoris Priore, acceperat, S. Brunonis, Carthusianorum institutoris, nomine, Parisiis anno 1524 typorum beneficio vulgavit; eademque deinde Opera omnia, additis etiam nonnullis aliis, volumineque unico, quo ab Ascensio edita fuerant, in tres tomos diversos, quorum prior Commentarium in Psalmos, secundus Commentarium in S. Pauli Epistolas, ac tertius denique Opuscula Sermonesque complectitur, discreto Coloniae Agrippinae anno 1611 iterumque anno 1640 Brunonis [Col. 0425C] pariter Carthusiani nomine fuere recusa. Verum alia ex iis sunt, quae Sanctum nostrum certo habent auctorem; alia contra, quae an illius sint disceptatur. Ac de prioribus quidem praesenti §, quo, quae Opera praeter duas § praecedenti recitatas Epistolas sancto Carthusianorum Parenti debeant attribui, lectorem edocere statui, agere jam nunc aggredior, tractatu de posterioribus in § sequentem rejecto. A Commentario in Psalmos duco initium.

693. Historiae litterariae Franciae Scriptores tom. IX, pag. 243, a nonnullis non aliam ob causam, quam quod S. Brunonem Signiensem cum S. Brunone Carthusianorum fundatore confuderint, ex Operum abs hoc concinnatorum Catalogo Commentarium [Col. 0425D] quempiam in Psalmos erasum fuisse, praefati, ita fere quantum ad substantiam subjungunt: Quo difficultas isthaec melius elucidetur, nosse refert, unius nondum integri saeculi spatio, ab anno scilicet 1040 usque ad annum 1123 tres floruisse Brunones, qui celebris omnes nominis fuerunt, Psalmis explanandis commentandisve omnes operam dederunt: S. Bruno scilicet, Herbipolensis episcopus, anno 1045 vita functus; S. Bruno, de quo hic nobis sermo; et S. Bruno, episcopus Signiensis, anno 1123 e vivis sublatus. Prioris in Psalterium Opus una cum aliis ejus lucubrationibus jam inde ab anno 1494 typis fuit excusum, et ab his deinde sejunctum Herbipoli anno 1531 ac deinde iterum Lipsiae anno 1533 quae posterior editio ad proxime antecedentem, [Col. 0426A] a Joanne Cochlaeo factam, fuit exacta. Tandem in Bibliothecam Patrum fuit illata, extatque in Lugdunensi hujus editione tom. XVIII. Episcopi Signiensis Commentarius luce publica donatus est a Marchesio, Operumque ejus tomi primi, in quo inter Commentarium in Deuteronomium, interque Commentarium in Cantica canticorum ponitur, partem constituit.

694. Haec fere, ut jam dixi, quantum ad substantiam illi; atque ita quaenam, tum S. Brunoni Herbipolitano, tum S. Brunoni Signiensi, qui ambo Psalmos commentati sunt, expositio in hosce attribuenda sit, lectorem potissimum edocent; antequam autem, quaenam S. Brunoni, Carthusianorum institutori, quem Psalmos pariter explanasse admittunt, [Col. 0426B] ascribenda sit, exponant, argumenta primum, quibus re etiam vera commentatum esse Psalmos Sanctum nostrum probare nituntur, in medium adducunt. Eadem fere, quo id ipsum probem, adhibere hic lubet, cum alia, quae validiora sint, invenire haud potuerim. Paucis e versiculis, quibus inter funebres Sancti Titulos recudendos tit. 107 Miciacensis prope Aurelianum abbatiae monachi Sanctum celebrant, primum locum obtinet sequens hic: »Doctus psalmista, clarissimus atque sophista.« Regulares Noliensis S. Vincentii in Inferiori Pictavensi provincia monasterii canonici in titulo funebri 173, quo Sancto parentarunt, ita habent: »Bruno namque veram scientiam et prudentiam liberalium artium, nec non ceteras cardinales virtutes habuit, [Col. 0426C] et servavit, quas in bono fine consummavit. Dudum siquidem Ecclesiae sedis Remensium summus didascalus, utpote in Psalterio et ceteris scientiis luculentissimus, et columna totius metropolis diu exstitit.« Cum ergo altero e binis hisce Titulis funebribus Sancti nostri in Psalmis doctrina, altero, ut apparet, in his explanandis commentandisve claritas celebretur, ad expositionem commentariumve, quem in hosce ille concinnarit, alludi videtur; hinc autem, fuisse vere a Brunone Psalmos commentario explanatos, concludendum cum supra laudatis Historiae litterariae Franciae Scriptoribus, apparet.

695. Attamen, cum fieri queat ut praefatis binis Titulis funebribus, non ad Psalmorum, quem Sanctus [Col. 0426D] in litteras miserit, Commentarium, sed ad eorumdem, quam, cum Remis alibive altioris ordinis litteras doceret, viva voce fecerit, explanationem alludi non nemo forte contendat, Commentarium a Brunone in Psalmos fuisse reipsa compositum, aliis adhuc argumentis cum laudatis Historiae litterariae Franciae Scriptoribus lubet firmare. Saeculo eodem quo Sanctus obiit, fuisse ab hoc in Psalmos Commentarium contextum, tam firmiter habebatur persuasum, ut librarius, si in simile forsan, quod auctoris nomen non praeferret, scriptum incidisset, acceptum ex hoc ecgraphum tam in capite et ad calcem epistolae dedicatoriae, quam in ipso Operis titulo S. Brunonis, Carthusianorum institutoris, nomine insigniret. Ecgraphum hujusmodi Mabillonii [Col. 0427A] tempore in Silviniacensi Ordinis Cluniacensis monasterio, duarum horarum spatio a Molinis in Burgundia sito, asservabatur; in eo enim, uti ipsemet hic scriptor, qui illud ibidem invenit, Operum posthumorum tom. II, pag. 29 testatur, legebatur, »Incipit Epistola Brunonis Carthusiensis praepositi ad Hugonem Astensem episcopum. Domino suo Hugoni, etc. . . . Explicit Epistola Brunonis Carthusiensis praepositi, etc. Incipit expositio Psalterii, excepta a Brunone, Carthusiense praeposito, ex tractatibus sanctorum Patrum;« ac Mabillonius quidem, ecgraphum illud compositi a S. Brunone, episcopo Signino, in Psalmos Commentarii exemplar, cujus initium ab exemplaribus excusis differret, esse existimavit lib. 70 Annalium Benedictinorum num. 29; verum, aiunt Historiae [Col. 0427B] lit. Franciae scriptores loco citato, neque Operis quod ab hoc antistite compositum, neque illius, quod a sancto Carthusiensis Ordinis Fundatore fuit contextum, exemplar est. Prima, quae in Operis contextu leguntur, verba ostendunt, concinnatum esse ab Odone, Astensi monacho, Commentarium, quem Marchesius ad Operum Brunonis Signini, cui inscriptus est, calcem publici juris fecit. Librarius itaque, de quo jam mox sumus locuti, non solum in auctoris, cui scriptum illud attribuendum, verum etiam in Mecaenatis, cui dedicatum fuit, nomine erravit, nisi forte, quod subinde etiam alias factum reperitur, duobus diversis, Hugoni nempe, Astensi episcopo, uti in Ms. exemplari legitur, et Brunoni Signino, uti exemplar excusum praefert, fuerit inscriptum.

[Col. 0427C] 696. Ita quantum ad substantiam Historiae litterariae Franciae Scriptores laudati. Jam vero, cum librarii antiqui, si quem forte auctoris nomine destitutum in Psalmis Commentarium invenere, nomen ei S. Brunonis, Carthusianorum institutoris, ascripserint, in ea sane illos, qua Opus hujusmodi a Sancto illo fuisse concinnatum, existimarunt, opinione fuisse, dubitandum non est; quod proinde re etiam vera fuisse a Sancto factum, argumento est perquam valido. Ad id porro accedit, a scriptoribus fere omnibus, qui celebriores in re litteraria auctores, scriptosque ab hisce libros recensent, Commentarium in Psalmos, qui a S. Brunone, Ordinis Carthusiensis fundatore, adornatus sit, commemorari. At vero, [Col. 0427D] inquiet fortassis non nemo, sola plurium Brunonum homonymia factum esse potest ut Commentarius in Psalmos, quem ex iis unus, a S. Brunone Carthusiano diversus, contexuerat, huic tamen per errorem a librariis fuerit ascriptus. Fateor, fieri id ita omnino potuit; verum ita etiam reipsa factum esse, parum mihi verosimile apparet. Quod si enim, ut Sancto nostro quispiam in Psalmos Commentarius attribueretur, sola plurium Brunonum, a quorum aliquod Opus hujusmodi fuerit compositum, homonymia sit factum, quidni etiam hac accidit ut Commentarii, tum qui a S. Brunone, Herbipolitano episcopo, in omnia Veteris et Novi Testamenti Cantica, tum qui a S. Brunone Signino in Moysis Libros, in Job, in Cantica canticorum et Apocalypsim sunt [Col. 0428A] contexti, Brunoni nostro fuerint ascripti? Sane, cum a nullis prorsus scriptoribus sive antiquioribus sive recentioribus id factum inveniatur, et tamen, ut jam dictum, ab hisce fere omnibus quispiam in Psalmos Commentarius Brunoni Carthusiano attribuatur, multum enimvero vel hinc confirmatur opinio, quae vere ab hoc Commentarium in Psalmos fuisse elaboratum astruit, eaque adeo, utpote tum idcirco, tum alias ob causas jam adductas, longe verosimillima aut etiam prorsus indubitata, est standum.

697. Cum porro res ita habeat, dubitandum etiam non apparet, quin Commentarius a S. Brunone Carthusiano in Psalmos conscriptus, is ipse sit qui primum anno 1524 Parisiis apud Judocum Ascensium, ac deinde anno 1611, iterumque anno 1640 [Col. 0428B] typis Coloniensibus prodiit. Hic enim Commentarius a Commentario, qui Brunoni Herbipolitano episcopo tribuitur, multum differt, nec contra ac a nonnullis, qui propterea Sancto nostro contexti in Psalmos Commentarii honorem perperam ademerant, putatum ex errore aliquando fuit, cum Commentario, qui Brunonis, episcopi Signini, nomen praefert, est idem; quod iterum, fuisse a Sancto nostro in Psalmos Commentarium elaboratum, argumento est; ut omnia, quo hic illi ascribatur, concurrant, quemadmodum Historiae litterariae Franciae scriptores, quorum fere omnia hactenus - hic adducta sunt, tom. IX, pag. 245 recte observant, mox etiam ibidem. quid de hoc S. Brunonis, Carthusianorum institutoris, Opere censeant, sequentem [Col. 0428C] fere exponentes in modum: Quicunque id attentione vel mediocri evolverit, difficile admodum esse fatebitur, invenire generis hujus scriptum, quod simul sit magis solidum et clarum, magis concisum et ab obscuritatis vitio alienum. Si notum magis fuisset, magis etiam fuisset usitatum, neque adeo, quam huc usque fuit, neglectum: recte Psalmorum intelligentiae inspirandae judicatum fuisset aptissimum. Auctorem praefert scientiarum omnium gnarum, Deique spiritu repletum, qualem S. Brunonem, post eos qui melius illum novere, exhibuimus. Ita fere quantum ad substantiam illi; quam autem haec quae de dicto Sancti Opere generatim hic affirmant, veritati consonent, ostendunt quae deinde, nonnullis interpositis, quantum [Col. 0428D] ad methodum in eo servatam magis particularia adjungunt.

698. Atque ea quidem eo propemodum recidunt: Postquam Sanctus, quid per Psalterium intelligatur, sensusque diversos, litteralem scilicet, moralem et mysticum, in Psalmis distinguendos, brevi Praefatione exposuit, ad textus expositionem progreditur. Methodum hanc ita servat, ut, cum sensum litteralem assignat, semper eum ad sensum spiritualem seu mysticum, a Spiritu sancto in Psalmis praecipue intentum, referat. Ita Bruno Jesum Christum ejusque membra, seu hunc ejusque Ecclesiam ubique fere monstrat. Et vero sola haec via est, quae ad perfectam Psalmorum intelligentiam deducat. Sanctus noster antiquos Patres, qui ante illum [Col. 0429A] nosce explanarant, evolverat, eosque iuterdum, ac nominatim S. Ambrosium et S. Augustinum etiam citat, verbis tamen illorum non transcriptis, ut, quae ex iisdem accepit, ea sibi quodammodo propria reddiderit, integrumque Opus ex ipsa ejus penu sit depromptum. Dum singulorum Psalmorum, quod, multa rebus obscuris luce affusa, facit, titulos exponit, linguam Hebraicam calluisse sese manifestissime prodit. Idem liquet e variis in Operis contextu occurrentibus locis, uti etiam eum ad primigenium seu Hebraicum textum, ut, quem Vulgata offert, melius exponat, recurrere. In toto Commentarii decursu mirationem de se concitat, ac potissimum, dum Jesu Christi mysteria, ac quempiam Psalmorum locum per alium sacrae Scripturae textum exponit. [Col. 0429B] Stylo utitur conciso, simplici, nervoso, claro, nitido tamque probe Latino, quam cujuscunque alterius, qui eodem, quo Sanctus, saeculo floruit, scriptoris stylus esse potuerit. Eximii hujus Commentarii editiones alias, quam quas Opera, S. Brunonis nomine tum Parisiis anno 1524, tum Coloniae Agrippinae anno 1611, ac deinde iterum anno 1640 typis excusa, in capite praeferunt, non novimus, ut jam supra dictum. Optandum interim foret ut Opus omnium fidelium, ac maxime eorum qui publico precum divinarum ministerio consecrati sunt, manibus tereretur.

699. Tale est quod de praeclaro Sancti nostri in Psalmos Commentario Historiae litterariae Franciae Scriptores ferunt judicium; quod mihi sane apparet [Col. 0429C] aequissimum, si tamen exceperis quod de Opere illo integro e propria Sancti penu deprompto et tamen partim e sanctis Patribus accepto involvit. Restat modo, ut quo id tempore Bruno elucubrarit, determinem. Cum Sancto nostro, ut sacrae Scripturae studio vacaret, tum maxime, dum in Carthusia Majori ac deinde in Turritana Calabriae eremo versaretur, otium fuisse videatur fuisse tunc ab illo, de quo hic nobis sermo, Commentarium concinnatum verosimile potest videri. Attamen, cum nihil omnino obstet quo minus id etiam dum Remis adhuc scholarum praefecturam gereret, altiorisque ordinis scientias doceret, fecisse queat, nec quidquam quod anachoretarum potius, quibus in solitudine praeerat, quam [Col. 0429D] aliorum quorumcunque fidelium instructionem spectet, in illa Sancti nostri lucubratione occurrat, hancne ille, cum saeculo nuntium jam remisisset, an ante adornarit, dubium admodum ac incertum apparet. Nec quo tempore lucubratio altera, seu in omnes S. Pauli apostoli Epistolas Commentarius, qui inter Opera Sancti nomine excusa non infimum locum tenet, integrumque Coloniensis horum editionis tomum secundum implet, concinnatus sit, certius definiri potest, uti patescet ex iis quae dicam, cum Brunoni Carthusiano Opus illud vere attribuendum ostendero.

700. Plurium Brunonum homonymia, quae, ut Sancto nostro in Psalmos, quem tamen adornarat, Commentarius abjudicaretur, aliquando ex supra [Col. 0430A] dictis fecit, locum hic habere nulla prorsus ratione potest. Etenim scriptor auctorve nullus est Brunoni homonymus, qui eodem, quo hic saeculo, aut saltem aetate floruerit, Commentariumque in S. Pauli apostoli Epistolas concinnarit. Quare, si, S. Brunonem, Carthusianorum Institutorem, hasce esse commentatum, argumento sat solido, alicunde quaesito, possit probari, omnia penitus Operis exemplaria, quae Sancti nomine insigniuntur, opinioni eorum, qui huic illud ascribunt, suffragantur; re autem vera sat solidum, quod S. Pauli apostoli Epistolas commentatum esse Sanctum nostrum ostendit, argumentum ex ejus in Psalmos Commentario, cum contextus hic ab illo ex dictis certo sit, deducitur. Idem enim stylus, eademque methodus, quam in [Col. 0430B] Psalmis commentandis secutus est Sanctus, in Commentario etiam, quo S. Pauli Epistolas exposuit, invenitur. Voces, id est, quas in explanandis Psalmis, quo praecedentem auctoris locutionem locutione altera seu phrasi clariorem meliusve explicatam reddat, non raro adhibet, frequenter etiam in S. Pauli apostoli Epistolarum Commentario recurrunt. Ad haec, quod quin postremum hoc Opus S. Brunonis vere sit, dubitandi omnem locum adimit, clausula est, in antiquo Commentarii hujus exemplari a Mabillonio reperta hisque verbis concepta: »Explicit Glossarius Brunonis eremitae super Epistolas B. Pauli apostoli.«

701. Atque ita Sancto, qui nomine ejus editus est, scriptum in omnes S. Pauli Apostoli Epistolas Commentarium [Col. 0430C] merito attribui, modo habemus; de tempore adeo quo hunc a Brunone concinnari contigerit, nunc dicamus. Sunt quidem qui Sanctum, cum in solitudine seu Carthusiana seu Turritana jam versaretur, Opus illud contexuisse verosimilius autumant: et sane, cum tunc omni alia cura liber conscribendis libris vacare facile potuerit, esse videtur cur id eum tunc fecisse non immerito aestimes; attamen cum Bruno, dum Remis adhuc, saeculo nondum relicto, versaretur, studiis animum assidue excoluerit, facileque interea Opus illud concinnare potuerit, non est etiam cur id tum certo non fecisse sit credendus. Quapropter idne tunc, an cum in solitudinem jam secessisset praestiterit, ambigendum quam maxime [Col. 0430D] videtur; cum autem, quo dubium id esse desinat, non tantum non in ipso illo Opere, sed nec alibi quidquam occurrat, tempus, quo Commentarium proxime memoratum Sanctus scripserit, non minus sane, quam quo Commentarium in Psalmos adornarit, apparet incertum: idque adeo in medio relinquens, quae de methodo, quam in Opere illo adornando secutus est sanctus noster, dicenda sunt expedio. Integrum primo capitis cujusque textum transcribit, singulasque deinde ex ordine sententias clare ac succincte exponit, unice studens ut omnia quae in hisce continentur, seu ethicae seu fidei ac dogmatis capita lectori manifesta efficiat. Sententiarum verba ad Grammaticae leges nonnunquam explanat; nonnunquam etiam, quae verbis aliis [Col. 0431A] Graece et Hebraice, quod utramque hanc linguam eum calluisse argumento est, significatio competat, exponit. Haec fere etiam, quantum ad substantiam, omnia de methodo quam in suo in S. Pauli Epistolas Commentario Sanctus noster tenuit, Historiae litterariae Franciae Scriptores laudati tom. IX, pag. 247 suppeditant, addentes etiam nonnulla de Sancti quantum ad Dei gratiam et liberum hominis sub hac arbitrium doctrina.

702. Verum cum haec ad methodum a Sancto in suo, de quo hic nobis sermo, Opere servatam non spectent, longiusque, quam par sit, ab instituto nostro, quod duntaxat, quae Sancto attribuantur Opera, et quo, quae illius vere sunt, tempore, modoque scripta sint, examinari exigit, nos abducerent, [Col. 0431B] missis iis, de Paraenetico ad coelestia capessenda Epigrammate, praeclaraque fidei confessione, quae e scriptis Sancto nostro indubio attribuendis commemoranda adhuc hic restant, quaepiam proferre in medium nunc lubet. Ac primo quidem Paraeneticum illud Epigramma seu, ut ab aliis vocatur, Elegiam de mundi contemptu Brunonis certo esse, vel ex eo liquet quod auctori alteri neque a recentioribus neque a vetustioribus scriptoribus attribuatur; quanti autem pretii id sit, cuique tum ex Opusculi, quod integrum num. 56 jam recitavi, inspectione, tum e saepius repetitis ejusdem in Opera varia, quae omnia hic recensere operae pretium non est, illationibus dijudicandum relinquo Quod modo ad praeclaram, quae Sancti etiam certo est, fidei confessionem [Col. 0431C] spectat, hanc Vir sanctus cum morti sese vicinum sentiret, emisit, eique nominatim, quae ad SS. Trinitatis ac divini Verbi Incarnationem spectant, inseruit; in fine etiam, verosimillime ut, pro more (adi num. 69) tunc usitato, quantopere Berengarii haeresim detestaretur ostenderet, adjungens: »Credo etiam Sacramenta, quae sancta credit et veneratur Ecclesia, et nominatim panem et vinum quae consecrantur in altari, post consecrationem verum corpus esse Domini nostri Jesu Christi, veram carnem et verum Sanguinem, quae et nos accipimus in remissionem peccatorum nostrorum et in spe salutis aeternae.« Scripti hujus fragmenta duntaxat aliqua in conscriptas a se Sancti Vitas intulerant [Col. 0431D] ejus biographi; verum id integrum Surianus in suis ad contextam a Surio Sancti Vitam Annotationibus pag. 253 et seq., ac deinde etiam Mabillonius, quarto Analectorum tomo p. 400 et seq. publici juris fecit. Integrum id nos pariter, cum de tempore, quo Sanctus obiit, tractabimus, Commentario huic inseremus; de Operibus quae Sancto attribuuntur, nec tamen ejus certo sunt, modo agendum.



§ XLIII. An opera, a jam memoratis diversa, quae Sancti nomine edita sunt, vere eum habeant auctorem.

703. Lucubrationes quae Sancti nomine editae sunt, et tamen an eum vere habeant auctorem disceptatur, in opuscula seu tractatus particulares, et in sermones [Col. 0432A] seu homilias dividuntur. Ut, quae in decursu dicenda sunt, studioso lectori clarius queant proponi, singularum illarum lucubrationum qualemcunque notitiam, antequam an Sanctum nostrum vere habeant auctorem inquiram, praemitto, translatis huc titulis saltem, quibus quaeque tom. III Operum, nomine Brunonis Coloniae Agrippinae anno 1611 iterumque anno 1640 editorum, afficiuntur. Ac primo quidem tituli, quibus opuscula horumque capita insigniuntur, sequentes hi sunt: »Liber de laudibus Ecclesiae; capita octo, nempe I de Paradiso, II De arca Noe, III De tabernaculo foederis, IV De templo Salomonis, V De muliere, per quam significatur Ecclesia, VI De civitate sancta Hierusalem, VII De basilicis, quae ab episcopis ordinantur, VIII [Col. 0432B] De evangelicis lectionibus. Liber de ornamentis Ecclesiae, continens capita duodecim, I De fide, II De spe, III De charitate, IV De quatuor virtutibus cardinalibus, V De humilitate, VI De misericordia, VII De pace, VIII De patientia, IX De castitate, X De obedientia, XI De abstinentia, XII In quibus virtutibus Ecclesia ornatur. Liber de novis continens capita decem, nempe I De novo mundo, II De coelis novis, III De nubibus novis, IV De montibus novis, V De arboribus novis, VI De animalibus novis, VII De potestatibus novis, VIII De novo mari ac novis piscatoribus, IX De avibus novis, X De fluminibus novis.«

704. Atque hi quidem opusculorum, ad quorum etiam primi caput ultimum sermo de ecclesiae dedicatione [Col. 0432C] adjicitur, tituli sunt; sermonum vero seu homiliarum, quas liber, qui de festivitatibus festivitatum inscribitur, comprehendit, sequentes: »De SS. Trinitate sermones tres. De Nativitate Domini sermo unus. In octava Epiphaniae sermo unus. In Ramis Palmarum sermones duo. In Coena Domini sermo unus. In die Parasceves sermones duo. In die sancto Paschae sermo unus. In Ascensione Dominica sermones duo. In die sancto Pentecostes sermones duo. Sermones quinque de beata Virgine, I De laude B. Mariae Civitatis Dei, II De Nativitate ejusdem, III In Purificatione, IV In Annuntiatione, V In Assumptione. Sermones quinque I De Martyribus, II De Christo vite, et ejus vinea, III De Martyribus, IV De bonis et malis fratribus [Col. 0432D] cohabitantibus, aut martyribus simul occisis, V De laudando Deo instrumentis musicis, per quae martyrum cruciatus et confessorum afflictiones et confessiones designantur.« Sermonibus hisce seu homiliis, quas, quae jam supra memoravi, Sancti nomine edita opera complectuntur, sermones de SS. Confessoribus undecim, aliique tres subduntur. Ac horum quidem posteriorum primus inscribitur »De Virginibus, II De sancto Michaele archangelo, III De contemptu divitiarum;« aliorum vere undecim, qui hosce praecedunt, primus est »De sale et luce ex verbis Domini, et civitate in monte posita de apostolis et ceteris doctoribus ac confessoribus, II De lucerna posita super candelabrum, applicata Salomoni, [Col. 0433A] Christo et beato Benedicto, in cujus festo habitus est, et applicabilis cuilibet confessori, III De diversis oculis et de episcopis, IV De puteis Abrahae id est, sacrae Scripturae, quos aperiunt apostoli et catholici doctores, V De lumbis praecinctis et lucernis ardentibus confessorum, VI De talentis unicuique, sed praecipue episcopis et aliis praelatis ad lacrum faciendum in illis a Domino creditis, VII De confessoribus, quibus vigilandum est, VIII De continentia et mundo corde, deque pontificum officio per rationale significato, IX De quovis Sancto, qui relictis omnibus, Deum secutus est, etiam de Virgine, X De apostolis, evangelistis et doctoribus sanctis, XI De doctoribus et praedicatoribus sanctis.«

705. Atque haec sunt opuscula omnia seu tractatus, [Col. 0433B] itemque homiliae seu sermones, qui operum Sancti nostri nomine, curante Theodoro Petreio, Coloniae Agrippinae anno 1611, iterumque post hujus obitum anno 1640, typis excusorum, tomum tertium constituunt. Verum Historiae litterariae Franciae Scriptores tom. IX, pag. 242, opusculis omnibus seu tractatibus, ac sermonibus, qui Brunoni Carthusiano tum in hac operum ejus editione, tum in altera, supra memorata atque a Judoco Badio, seu, uti a patria etiam vocatur, Ascensio anno 1524 adornata, attribuuntur, generatim recensitis, subjungunt: »Verum e grandi illo scriptorum, in duabus illis editionibus S. Brunonis nomine excusorum, numero expungi debent hinc opuscula omnia seu [Col. 0433C] tractatus particulares, hinc sermones omnes seu homiliae. Nec hi, nec illi, ut ut nomine ejus condecorati, ad eum pertinent, tantumque per errorem, ex ipso illo nomine natum, contigit ut ascripti ei fuerint. Totidem sunt fetus calami S. Brunonis Signini episcopi, anno 1123 vita functi, ac proin Carthusianorum Institutori aequalis. Dubitari hac de re non potest, dum huic illos a Petro Diacono Cassinensique bibliothecario, qui ante idem (duodecimum) saeculum medium scripsit, in operum suorum duobus, opusculo nempe De viris illustribus Cassinensibus, et Chronico monasterii Cassinensis, ubi eos singulatim enumerat, attribui videmus. Et vero Mauro Marchesio, Cassinensi decano, curae fuit asserere eos ac reddere vero suo auctori, sub cujus [Col. 0433D] nomine Venetiis imprimi eos fecit, duobus tomis discretos, qui non nisi unum molis justae volumen constituunt. Editio est anni 1641, et exacta ad plura antiqua mss., quae complectuntur alia ejusdem antistitis opera, quae inter nonnulla sunt, quae Petri Diaconi diligentiam fugerant.«

706. Hactenus illi; verum cum inter opera, quae Maurus Marchesius anno 1651 Venetiis S. Brunonis Signini seu Signiensis episcopi nomine edidit, sint etiam, uti ipsimet hic fatentur, nonnulla, quae in suppeditato a Petro diacono operum, quae Sanctus hic ordinis Benedictini antistes contexuit, elencho non occurrunt, cur Marchesio, haec etiam S. Brunonis Signini esse contendenti, assensum, uti verbis recitatis faciunt, praebuere? An quod in antiquis [Col. 0434A] mss., opera alia, quae Signini praesulis certo sunt complectentibus, fuerint a Marchesio reperta? Hanc sane ob causam ita opinatos illos esse, ex ultima verborum huc translatorum periodo apparet. Verum cum ex Brunonis nomine, quod Sanctus Carthusianorum institutor cum sancto ordinis Benedictini Signino episcopo habet commune, factum esse queat, imo reipsa, quemadmodum laudati Historiae litt. Franciae scriptores verbis recitatis volunt, factum sit ut opera quae a Petro diacono S. Brunoni Signino diserte attribuuntur, S. Brunoni Carthusiano a librariis fuerint adscripta, quidni etiam factum eodem ex capite esse queat ut opuscula seu opera quaepiam, in suppeditato a Petro diacono operum, quae Bruno Signinus composuit, Catalogo expresse [Col. 0434B] non memorata, huic per errorem a librariis, mss. antiquorum, in quibus a Marchesio fuere inventa, auctoribus fuerint ascripta, licet interim non illius, sed S. Brunonis Carthusianorum institutoris essent? Aiunt quidem illa in mss. hisce antiquis, e quibus a Marchesio eruta fuere, adjuncta fuisse aliis operibus, quae Brunonis Signini esse, certum omnino est atque indubitatum. Verum quid tum? Codex ms. antiquus, e quo S. Brunonis Carthusiani opera anno 1524, Judocus Ascensius edidit, alterque, qui tum in Carthusia Majori asservabatur, scriptis in Psalmos et in omnes S. Pauli apostoli Epistolas Commentariis, qui Sancti nostri certo sunt, adjuncto etiam, ut laudatus Judocus Ascensius in praefixa hisce epistola dedicatoria fidem facit, alia habebat [Col. 0434C] opuscula, quae una cum Commentariis illis hic vulgavit, quaeque tamen omnia S. Brunonis Carthusiani non sunt, uti mox, praefatis scriptoribus, qui nulla ex hisce ei attribuunt, partim assentiendo docebo.

707. Atque ego quidem, ut ea in dictos mss. codices seu in horum unum, e quo deinde alter sit transcriptus, fuerint illata, factum reor ex ignorantia praecipitive judicio librarii, qui, cum omnia Sancti nostri opera describenda sibi sumpsisset, forteque fortuna in opuscula quae Brunonis simpliciter nomen, nullo addito nomini huic titulo, praeferrent, ea Brunonis nostri aut nullo plane aut perexiguo praemisso examine, esse existimarit [Col. 0434D] eaque propterea aliis a se jam descriptis genuinis hujus operibus adjecerit. Verum cum res ita habeat quidni etiam simili ratione factum esse queat, ut in codices mss. antiquos, qui Marchesio praeluxere, aut saltem in horum unum, e quo reliqui deinde fuerint descripti, opuscula aliqua, quae S. Brunonis, Signini episcopi, non sunt, fuerint illata? Ex opusculis itaque homiliisque, quae Sancti nostri nomine Parisiis ac deinde Coloniae Agrippinae in lucem prodiere, atque a Marchesio interim huncque secutis Historiae litterariae Franciae scriptoribus S. Brunoni, Signino episcopo, attribuuntur, vere huic illa attribuenda videntur, quae tum tituli parum vulgaris, quem praeferunt, tum argumenti, quod tractant, ratione conveniunt cum operibus, quae a Brunone, [Col. 0435A] Signino seu Signiensi episcopo, concinnata fuisse, Petrus Diaconus in Opusculo De viris illustribus Casinensibus cap. 34 alibive diserte testatur. Ea sedet sententia, quod, quamvis hic scriptor a veritate etiam subinde deviasse deprehendatur, nec cum Leone Marsicano, qui, quod deinde Petrus continuavit, Casinense Chronicon incepit, gravitate et auctoritate comparandus videatur, Brunoni tamen Signino opera, quae sancti hujus antistitis non essent, ascripsisse censendus non sit, cum haud dudum, postquam hic ad Dominum migrasset, in monasterio Casmensi, uti, qui primus ejus De viris illustribus Opusculum publice juris fecit, apud Muratorium tom. VI Rerum Italicarum scriptorum Joannes Baptista Marus in sua in id praefatione [Col. 0435B] aliique bibliographi passim docent, bibliothecarium egerit, credibileque proinde sit, ad manum eum habuisse opera, quae a Sancto illo praesule, qui et ipse aliquandiu in monasterio Casinensi monachum atque etiam abbatem egerat, scripta esse, loco citato asseverat.

708. Hinc cum Petrus Diaconus, fuisse a Brunone Signiensi expositionem in Psalterium, in Genesim, in Exodum, in Leviticum, in Numerum, in Deuteronomium, in Cantica canticorum et in Judicum conscriptam, capite citato praefatus, mox subjungat: »Fecit et sermones hos: De laudibus Ecclesiae in dedicatione templi, De Paradiso, De arca Noe, De tabernaculo foederis, De templo Salomonis, et de muliere, per quam Ecclesia significatur. [Col. 0435C] De civitate sancta Hierusalem; De basilicis, quae ab episcopis dedicantur. Item De evangeliis; De ornamentis Ecclesiae, De fide, De spe, De charitate, De quatuor virtutibus, De humilitate, De misericordia, De pace, De patientia, De castitate, De obedientia, de abstinentia: Ubi Ecclesia ornatur, De novo mundo, De coelis novis, De nubibus novis, De montibus novis, De arboribus novis, De potestatibus novis, De mari et piscatoribus novis, De avibus novis, De fluminibus novis, De animalibus novis,« libros seu tractatus tres, num. 703 memoratos, Sanctoque nostro in praefatis operum ejus editionibus ascriptos, quorum primus, in capita octo divisus, »De laudibus Ecclesiae,« secundus, capita duodecim [Col. 0435D] complectens, »De ornamentis Ecclesiae,« ac tertius denique, capitibus decem discretus, De novis inscribitur, a S. Brunone, Signino seu Signiensi episcopo, fuisse reipsa contextos, verosimillimum e titulorum, argumentum, quod tractant, exprimentium, insolentia seu novitate, apud Petrum Diaconum quoque hic occurrente, apparet. Verum, quod ad librum, qui »De festivitatibus festivitatum« inscribitur, spectat, cum hic, prout sive Sancti nostri sive Brunonis Signini nomine est editus, sermones non paucos, quos neque ex titulo singulari seu parum vulgari, qui apud Petrum Diaconum quoque loco proxime cit. occurrat, neque aliunde sancti illius antistitis esse certo constat, complectatur, sintne huic illi, an Sancto nostro attribuendi, [Col. 0436A] est dubium, cum, praeterquam quod prioris e binis hisce Sanctis esse, neque e Petro Diacono neque aliunde, ut jam dictum, constet, fieri possit ut in mss. codices, in quibus a Mauro Marchesio, una cum operibus Brunonem Signiensem certo habentibus auctorem, fuere inventi, ratione supra exposita, ut ut vere sancti hujus antistitis non essent, fuerint illati.

709. At vero, inquies, Petrus in Chronici Casinensis supplemento, lib. IV, cap. 31, de Brunone Signiensi sic scribit: »Non autem idem vir otiose hic vixisse credendus est, qui tales ac tantos nobis Scripturarum exposuerit libros, de quibus summam. illorum scilicet qui in nostris manibus venere, pandere curamus, super Psalterium, [Col. 0436B] super Genesim, super Exodum, super Leviticum, super Numerum, super Deuteronomium, super Isaiam, super Cantica canticorum, super Judicum, super Apocalypsim. De totius autem anni festivitatibus atque diebus Dominicis composuit sermones sexaginta novem, homelias centum quinquaginta quinque.« Quibus verbis cum Petrus Diaconus plures sermones homiliasque S. Brunoni, Signiensi episcopo, attribuat, quam cap. 34 De viris illustribus recenseat, simulque sese omnia, quae a Sancto hoc antistite composita fuere, opera ad manum non habuisse innuat, fieri facile potest ut sermones in Operum S. Brunonis Carthusiani editionibus supra memoratis Sancti hujus Patriarchae nomine vulgati, ut ut apud Petrum Diaconum in homiliarum sermonumque [Col. 0436C] S. Brunonis Signini elencho titulis parum usitatis insolitisve affecti non reperiantur, concinnati tamen vere ab hoc fuerint. Fateor, sic habet: verum, cum equidem homilias sermonesque dictos Brunonem Signiensem habere auctorem, e Petro Diacono certum, ut jam dictum, non sit, fuerintque ex jam supra dictis iidem tam in codicibus mss. antiquis, qui, quae S. Brunonis Carthusiani certo sunt, opera complectebantur, quam in codicibus itidem mss. antiquis, qui, quas nemo Brunoni Signino negat, lucubrationes continebant, reperti, sintne huic Sancto ex ordine Benedictino praesuli, an potius S. Brunoni, Carthusianorum institutori attribuendi, manet adhuc dubium.

[Col. 0436D] 710. Nec est quod reponas, constare saltem e Petro Diacono, plures fuisse a Brunone Signino sermones compositos, eosque proinde, de quibus hic disserimus, huic potius esse, quam Brunoni Carthusiano ascribendos: uti enim, quin Bruno Signiensis plures, imo plurimos sermones concinnarit, ambigendum non est, ita nec, quin id Bruno noster fecerit, revocari potest in dubium. Ita colligendum reor e Sancti tum Epitaphio, tum Titulo funebri, inter recudendos 166; in priori enim e binis hisce monumentis antiquis, quod Brunonis tumulo fuit ascriptum, Sanctus hic Carthusianorum Institutor ita loquens inducitur:

Primus in hac eremo Christi fundator ovilis.
   Promerui fieri, qui tegor hoc lapide.
[Col. 0437A] Bruno mihi nomen, genitrix Alemania, meque
   Transtulit ad Calabros grata quies eremi.
Doctor eram, praeco Christi, etc.
In posteriori vero, quo Andegavensis S. Mauricii ecclesia Sancto nostro parentavit, sequens una cum multis aliis de S. Brunone legitur versiculus: »Multos sermones faciebat per regiones.« Cum ergo Sanctus noster, uti e jam recitatis, quae praefata bina monumenta antiqua suppeditant, testimoniis manifestum est, praeconem Christi egerit, dubitandum non est, quin sermones etiam, quos ad populum dixit, concinnarit. Quod cum ita sit, non est sane cur, ob sermonum a S. Brunone, Signiensi episcopo, compositorum multitudinem, huic potius, quam Brunoni nostro attribuamus editos hujus nomine sermones, [Col. 0437B] qui titulis, argumentum quod tractant exprimentibus, insolitis seu parum vulgaribus haud distinguuntur.

711. Reponi quidem potest, sermones quos Sanctus ad populum habuit, non lingua Latina, sed idiomate vulgari fuisse indubie conscriptos, ac proin ex horum quos concinnarit multitudine, pro sermonibus Latine conscriptis, de quibus hic disputamus, ei attribuendis argui non posse; verum ex eo quod multos Bruno idiomate vulgari sermones adornarit, multos etiam eum, quos ad suos vel in altioris ordinis scientiis Remis discipulos vel in Carthusiae Calabriaeque cremis monachos dixerit, Latine concinnasse, credibile apparet. Quare quorumdam saltem ex iis qui nomine ejus prodierunt, nec a [Col. 0437C] Petro Diacono Brunoni Signiensi diserte attribuuntur, revera ipsum esse auctorem, vero prorsus absimile non est, licet interim id de omnibus illis, ac nominatim de eo qui inter undecim ei attributos De confessoribus sermones secundum locum obtinet, asseverare non ausim, quod, quemadmodum Marchesius in sua De S. Brunone Signino ejusque operibus dissertatione historica, hisce praefixa, recte notat, in fine ea contineat, quae non nisi a monacho, Regulam Benedictinam professo, dici potuisse videntur. Primi quidem Carthusiani jam inde ab ipsis S. Brunonis temporibus S. Benedictum Patrem suum appellavere, ejusdemque festum solemni ritu hodieque celebrant; ut proinde, etsi etiam et in sermone [Col. 0437D] illo auctor, quod tamen non facit, Patris nomine condecoraret S. Benedictum, propterea tamen Brunoni, Carthusianorum institutori, esse eum certo abjudicandum, consectarium nondum foret; verum in fine ejusdem ea praeterea tum de S. Benedicto, tum de domibus Benedictinis proloquitur, quae nescio an in virum S. Benedicti Regulam non professum quadrare facile admissuri sint omnes qui illum, de quo hic, sermonem attente evolverint.

712. Ut ut sit, aliquos equidem e sermonibus, qui Sancto nostro in operum ejus editionibus supra laudatis attribuuntur, re etiam vera ad eum fortassis pertinere, ex iis quae jam ante adduxi in medium, in animum induco, etsi interim in iis plane eadem [Col. 0438A] non videatur, quae in aliis Sancti operibus, styli ratio; aliquantulum enim diversam in diversis scriptionis generibus styli rationem ab uno eodemque scriptore subinde adhiberi, quid mirum? Verum quandonam sermones illos Sanctus composuerit? Cum exhortationes, quas complectuntur, monachis ut plurimum conveniant, fuerint verosimilius iidem abs illo, cum in eremo seu Carthusiana seu Turritana jam versaretur, compositi, atque ad eos, qui in disciplinam ejus ibidem sese dederant, pronunciati. Nec propterea tamen putes verosimile non esse Sanctum nostrum, cum Remis adhuc versaretur, verba ad populum, contra ac num. 95, docuimus, unquam fecisse; etsi enim Latinos, de quibus hic, sermones tunc verosimillime haud habuerit, habere [Col. 0438B] potuit alios, idiomate vulgari contextos, qui modo interciderint aut nunquam etiam in litteras missi fuerint. Idem etiam puta de sermonibus, si quos forte Sanctus, cum in solitudinem, saeculo relicto, jam secessisset, ad populum unquam habuerit; quod re etiam ipsa factum esse, vero haud apparet absimile. Quidni enim factum esse queat ut Sanctus noster, etsi jam eremitarum, quorum ad populum verba facere non est, vitae institutum amplexus, sermones subinde ad populum habuerit aut in itineribus, quae ex dictis confecit, aut in ecclesiis, eremo seu Turritanae, seu Carthusianae, quam incolebat, vicinis, ad eas ab episcopis, per pia incensaque Viri, cujus raram vitae sanctitatem perspectam habebant, monita gregi sibi commisso prodesse volentibus, [Col. 0438C] evocatus? »Multos sermones (verba sunt proxime laudati, quo Sancto parentatum fuit, Tituli funebris) faciebat per regiones.«

713. Sed haec de sermonibus; quos Sanctus composuerit atque ad populum discipulosve suos dixerit, disseruisse sufficiat. Sunt porro duo adhuc alia opera, quae Sancto nostro praeter jam supra recensita attribuuntur. Primum horum est, cujus meminit Possevinus in Apparatu sacro, operum omnium, quae vel Sanctus vere contexuit, vel contexta ab eo credi a nonnullis sciebat, elencho subjungens: »Exstat autem ms. liber De laudibus vitae solitariae, ab eodem Brunone conscriptus, apud Paulum Rogerium, Carthusianum, Carthusiae Venetae.« Hinc [Col. 0438D] Theodorus Petreius, cum, omnia S. Brunonis opera Coloniae Agrippinae recudi esset curaturus, librum illum, quo una cum hisce imprimeretur, habere desiderans, in Carthusiana, quam adornavit, Bibliotheca pag. 33, enumeratis omnibus quae Brunonis esse putabat operibus, adjecit: »Quibus (operibus nempe a Brunone compositis) Possevinus addit librum De laudibus vitae solitariae, quem dicit Veneta in Carthusia apud Paulum Rogerium, nostrae familiae Religiosum, manuscriptum asservari; quo utinam potiri liceret! ut nimirum simul cum caeteris Divi Brunonis operibus, jamjam per nos de superiorum voluntate revidendis recudendisque prelo committatur.« Libri quoque De vitae solitariae laudibus, qui apud Paulum Rogerium, Carthusiae Venetae [Col. 0439A] alumnum, asservatur, e Possevino in suis in contextam a Surio S. Brunonis Vitam Annotationibus pag. 251, Surianus meminit. Verum cum Petreius ea, quae jam dixi, in contexta a se, annoque 1609 typis vulgata ordinis Carthusiensis Scriptorum Bibliotheca in litteras mittat, nec tamen laudatus, qui a Brunone scriptus sit, De vitae solitariae laudibus liber in lucem hactenus, quod sciam, fuerit prolatus, multum dubito, an errore factum non sit, ut librum illum ms. apud Paulum Rogerium, Carthusiae Venetae alumnum, exstare existimarit Possevinus.

714. Quid si apud Paulum Rogerium liber quispiam exstiterit, opuscula nonnulla, S. Brunoni Carthusiano attributa, complectens, eique, quod epistolam quoque a Sancto ad Radulphum Viridem [Col. 0439B] scriptam, in qua nonnulla in vitae solitariae laudem commemorantur, contineret, titulus libri De vitae solitariae laudibus fuerit ascriptus? Atque haec de primo e duobus operibus, quae in operum, Sancto attributorum, editionibus non sunt, et tamen ei, ut jam monui, a nonnullis ascribuntur; quod modo ad secundum ex hisce pertinet, oratio haec est ad Jesum crucifixum, a vocibus hisce: »Ante oculos tuos, Domine, culpas nostras ferimus,« etc., incepta, quam Meleager Pentimalli, brevi a se conscriptae, annoque 1622 typis Romanis vulgatae S. Brunonis Vitae praefixit, Sanctoque huic Carthusianorum Institutori attribuit. Verum, inquit fere quantum ad substantiam in sua de S. Brunone Historia seu Vita Zannottius, saepius jam supra laudatus, multum hic [Col. 0439C] errat Pentimallius, cum oratio illa, ut Antonius Maggius, Augustinianus Bononiensis, in opere quod anno 1700 typis edidit, probatum dat, S. Augustino civitate Hipponensi, cujus episcopus erat et a Wandalis undique obsessa, fuerit composita, quo ea et gregem sibi commissum ad divinum auxilium implorandum animaret, et propria sua peccata ante Crucifixum genuflexus amare plangeret. Alia de operibus, quae vel Sancti sint, vel ei attribuantur, dicenda non invenio, ac proin ad alia, quae ad eum pertinent, jam propero.



§ XLIV. Benevolum iterum erga se Sanctus comitem Rogerium, decretorio morbo jam decumbentem, experitur, huncque deinde vita functum haud dudum post sequitur, confirmatis ei antea a Paschali papa donationibus omnibus, privilegiisque, quae vel a comite Rogerio vel ab aliis acceperat.
[Col. 0439D]

715. Milites omnes, qui in obsidione Capuana Rogerium comitem, dominum suum, Capuanis prodere voluerant, captique, cum proditionis consilium exsecutioni jamjam essent mandaturi, fuerant, Sancto nostro hic in servitutem perpetuam, dato, quod § XXXIX integrum fere recitavi, diplomate, anno 1099 ex dictis jam tradiderat; verum cum in hoc singulorum illorum militum, filiorumque eorumdem, quos simul Sancto Turritanaeque eremo in servitutem perpetuam is princeps pariter tunc dederat, nomina non essent expressa, Lanvinus, monasterii S. Stephani Prior, ad majorem donationis [Col. 0440A] firmitatem a comite Rogerio ex aegritudine, e qua obiit, Mileti decumbente, diploma aliud, in quo haec singillatim exprimuntur, postulavit, princepsque singulari suo in S. Brunonem amore, ut dubitandum non apparet, non parum ad id impellente, postulationi ejus annuens diploma, quale is cupiebat, impertiit. Exstat id, sed initio, quantum opinor, mutilum, apud Surianum in Annotationibus ad conscriptam a Surio Sancti Vitam pag. 234 et sequentibus.

716. Hisce verbis concipitur: »Haec sunt nomina et lineae servorum et villanorum centum duodecim, qui inventi sunt cum Sergio proditore in obsidione civitatis Capuae Kalendis Martii, Incarnationis Domini anno millesimo nonagesimo octavo, indictione [Col. 0440B] sexta, quos ego Rogerius, Calabriae et Siciliae per Dei voluntatem comes, pro miraculo, quod Deus dignatus est mihi visibiliter ostendere orationibus B. Brunonis ad salutem fidelium Christianorum, qui mecum erant, et meam, donavi eidem P. Brunoni, ejusque successoribus non solum ipsos, sed etiam filios filiorum suorum usque in sempiternum, in servos perpetuos et villanos cum omnibus bonis eorum mobilibus et stabilibus, habitis et habendis, ubique locorum sistentibus, cujuscunque sint artis sive negotii, sive marinarii; quos proditores ex sententia interfici diversis generibus suppliciorum damnaveram; sed ad petitionem dicti P. Brunonis tum eis mortem perniciosam peperci; et ad ecclesiarum B. Mariae de eremo et B. prothomartyris [Col. 0440C] Stephani obligavi perpetuas servitutes et villanigia, et inde fieri feci chirographum apud Squillatium cum donatione quam feci de monasterio S. Jacobi de Muntauro et tenimenti sui. Sed eorum nomina et lineae non habentur in eodem chirographo. Ad petitionem autem F. Lanvini, Prioris ecclesiae S. Stephani, isto privilegio jussi poni in memoriam sempiternam, et haec nomina et lineae dictorum servorum et villanorum.«

717. Rogerius modo familiarum, quas in servitutem perpetuam S. Brunoni ejusque successoribus dedit, nomina recenset, quae, qui volet inveniet loco citato apud Surianum, qui primo quidem in horum nonnulla, quae transcribit, ita observat: [Col. 0440D] »Nomina harum familiarum impraesentiarum perseverant pro magna parte, et degunt in pagis, monasterio (Turritano scilicet in Calabria seu S. Stephani de Nemore) subjectis in utroque foro, qui sunt Serra, Spatul, Bivungium, Gasparina et Montaurum, et in Monte-pavone in temporalibus tantum subjecto, uti putatur fuisse Olivianum vel Arunchum, et in aliis circumpositis pagis et oppidis. Quaedam mutaverunt vocales litteras vel syllabas paucas.« Deinde vero, reliquarum, quas Sancto in servitutem Rogerius dedit, familiarum allatis nominibus, diplomatis, seu privilegii, cujus jam initium dedi, finem seu clausulam subnectit: sic autem haec habet: »Hae sunt centum duodecim lineae servorum et villanorum, quos dedi P. Brunoni et successoribus ejus [Col. 0441A] cum omnibus bonis eorum, ubicunque sint, in perpetuum, et habitent ubicunque; et ii fuerunt quasi omnes de tenimento Squillacii et Suberati. Hoc privilegium scriptum est quarto Junii mensis in capella S. Martini, quae sita est in medio civitatis Mileti, infirmo existente Domino meo comite, per manus mei Fulconis capellani dicti domini comitis, et recitatum in camera, ubi idem dominus meus comes infirmus jacebat, praesente domina mea Adelaide comitissa et concedente Malgerio domini comitis filio, praesentibus Petro de Moritonio, Roberto de Layna, Toraldo Carbonello, Raynaldo de Climpcam, Uberto de Selona, Incarnationis Domini nostri Jesu Christi anno millesimo centesimo primo, indictione nona. Amen. + Rogerius comes, Adelais comitissa. [Col. 0441B] Petrus de Moritonio. Malgerius, filius comitis Rogerii. Robertus de Layna. Thoraldus Carbonellus. Raynaldus de Climpcam. Ubertus de Solona. Ego Fulco domini comitis Rogerii capellanus de mandato ejus hoc privilegium scripsi et me subscripsi.«

718. Morkensius, qui in chronologico-diplomaticam, quam de S. Brunone digessit, Diatribam ms. instrumenti hujus partem intulit, sigillum plumbeum autographo e corda esse appensum, e litteris, quas ex Italia, id est, e Turritana, ni fallar, Carthusia acceperit, observat, atque adamussim fere cum Suriano tum in dicti instrumenti clausula, quam integram dat, tum in personis, eidem instrumento subscriptis, convenit. Nec inobservatum relinquit, non uno eodemque modo eorum, qui diplomatibus, [Col. 0441C] quae dedit, subscripserunt, nomina ubique exarari; illum enim, qui exempli gratia in uno diplomate Ubertus de solma vocatur, in altero Ubertum de Solona aut de Selona appellari; verum addit, quod et mihi hic dicendum est, sese, cum instrumentorum illorum autographa ad manum non habeat, sintne hoc vel isto modo nomina illa scribenda, definire non posse. Atque haec quidem in instrumentum illud Morkensius; verum, cum fieri possit ut non nemo forte, an Rogerius, qui proditionis Capuanae reos Brunoni in servitutem tradidit, Sanctusque, qui eosdem hoc modo sibi subjici permisit, contra mansuetudinem christianam non peccarit, haereat dubius, e more, Brunonis aetate justis de causis recepto, [Col. 0441D] omni hunc fuisse culpa immunem, Surianus in suis in contextam a Surio Sancti Vitam Annotationibus pag. 247 et sequentibus recte ostendit. Porro, si auctori huic fides sit, Rogerius comes, non solum, quo de agimus, diploma seu privilegium in S. Brunonis Turritanaeque eremi favorem anno 1101 concessit, verum etiam duo adhuc alia.

719. Etenim, postquam in Chronotaxi, quam suis in S. Brunonis Vitam Annotationibus adjecit, factam diplomatis, quo datos a se S. Brunoni in servitutem proditionis Capuanae reos, expressis singulorum nominibus, Rogerius comes recensuit, concessionem verbis supra datis ad dictum annum 1101 commemoravit, mox ad eumdem annum subjungit: »Item alio sub diplomate dedit praedictus Rogerius comes [Col. 0442A] ecclesiae B. Mariae de eremo, et magistro Brunoni casale Arunchium cum omnibus pertinentiiis suis, et omnes villanos. Insuper concessit eidem ecclesiae B. Mariae et supradictis fratribus suis molendinum subtus Squillacium, constitutum ad fontem de Alexi. Hanc donationem rursus confirmavit praedictus comes in grandi et peremptoria sua aegritudine coram Roberto, electo Melitensium episcopo, et Joanne Squillacino episcopo.« Ab hisce, quae hic Surianus tradit, non prorsus abludit in Historiae ordinis Carthusiensis Prospectu Camillus Tutinus, ita ad annum 1102 scribens: »Comes Rogerius donat monasterio S. Mariae de eremo, nec non Brunoni et Lanvino monachis et successoribus in perpetuum tria castra Aruncum, Montem-aureum et Olivianum [Col. 0442B] et eorum cives atque insuper molendinum in civitate Squillacii.« Verum, praeterquam quod Tutinus haec ad annum 1102, quo ex dicendis comes Rogerius jam obierat, perperam indubie commemoret, non satis capio qui verum esse queat, vel tria castra, Aruncum nempe, Montem-aureum seu Mentaurum, et Olivianum una cum Squillacensi molendino, ut Tutinus hic scribit, vel etiam duntaxat Aruncium et praefatum molendinum, ut Surianus ait, Sancto nostro post annum 1099, uti ambo hi scriptores tradunt, a comite Rogerio concessa primum fuisse; etenim, ut diploma, num. 637 et seqq. recitatum, fidem facit, molendinum illud et duo e tribus dictis castris, Mentaurum nimirum et Olivanum seu Olivianum, [Col. 0442C] fuere ab hoc principe S. Brunoni Turritanaeque eremo jam inde ab anno 1099 collata, tertiumque, quod alii Aruncum seu Arunchum, alii Aruncium vocant, jam inde etiam ab anno 1094, uti e diplomate, num. 582 et binis seqq. huc transcripto, liquet. Credo itaque, aut binos laudatos scriptores tantum velle, a comite Rogerio castrorum illorum seu (adi num. 717) pagorum donationes, Sancto nostro prius factas, novis datis diplomatibus semel atque iterum fuisse post annum 1099 confirmatas, aut, quod verosimilius reor, non tantum Tutinum, quod quisque, cum in ipso anno, quo res gesta sit, ex jam dictis certo erret, facile admittet, verum etiam Surianum hallucinari.

720. Atque id quidem etiam, quantum ad posteriorem [Col. 0442D] hunc scriptorem, haud admodum difficulter induco in animum, quod in diplomatis, mox memorati annoque ex dictis 1099 dati, parte, quam ipsemet operis sui pag. 223 et seqq. recitat, tum Aruncii, tum Squillacensis molendini donatio, S. Brunoni a comite Rogerio facta occurrat. Nec est quod pro Suriano hic reponas, comitem Rogerium reorum duntaxat, quos Sancto per diploma anni 1099 in servitutem tradidit, et monasterii S. Jacobi de Mentauro, quod S. Brunoni per diploma itidem anni 1099 impertiit, in diplomate anni 1101, quo donationes anno 1099 Sancto a se factas recenset facere mentionem, ac proin, non Surianum, qui Arunchum et molendinum subtus Squillacium S. Brunoni anno 1101 a comite Rogerio datum fuisse scribit, hallucinari, [Col. 0443A] sed diploma anni 1099 num. 637 et seqq. huc translatum, quo et haec et alia multa, proxime recitatis Tutini verbis partim memorata, Sancto comes dederit, esse corruptum; Arunchum enim seu Aruncum S. Brunoni comes non primum per diploma anni 1099 impertiit, sed jam antea (adi num. 583) per diploma anni 1094 impertito terminos seu limites (videsis num. 641) jussit apponi; quod vero pertinet ad molendinum subtus Squillacium, hoc quidem una cum Oliviano seu Olivano aliisque nonnullis per diploma anni 1099 Sancto primum largitus est comes Rogerius; verum praeterquam quod non pauca ex his ad Monasterium S. Jacobi de Mentauro spectarent, sicque hujus mentionem in dicto anni 1101 diplomate faciens Rogerius mentionem pariter illorum [Col. 0443B] faciat, fieri potest ut hic princeps donationes, quas in S. Brunonem anno 1099 contulerat, non omnes, sed praecipuas duntaxat commemorare in praefato anni 1101 diplomate voluerit; ut proinde, quas in hoc non recenset; factas dicto anno 1099 non fuisse, consequens non sit. Jam vero cum haec ita habeant, non Tantum Tutinus, sed etiam Surianus, dum, anno 1101 Arunchum et Squillacense molendinum Sancto nostro a comite Rogerio datum fuisse scribit, fuerit hallucinatus

721. Atque id ex eo factum suspicor, quod, cum comitem Rogerium, Arunchi, molendini Squillacensis, aliarumque multarum rerum donationes, quas Sancto antea fecerat, anno 1101 confirmasse alicubi [Col. 0443C] legisset, confirmationem hanc pro prima donatione quantum ad Arunchum et molendinum Squillacense acceperit, in erroneam hanc opinionem inductus, partim quod datum num. 582 et binis seqq. diploma ad manum non habuerit, animumque ad recitatum a se anni 1099 diploma non adverterit, partim quod diplomatis, quo anno 1101 donationes omnes, antea a se S. Brunoni factas, comes Rogerius confirmavit, partem duntaxat, supra huc allatam, in quo nec Arunchi, nec molendini Squillacensis mentio fit, ad manum habuerit. Ne vero quis putet, perperam a me. quod ex comitis Rogerii anni 1101 diplomate supra huc transcriptum est, pro hujus duntaxat parte haberi, Morkensius in chronologico-diplomatica sua de S. Brunone Diatriba ad annum 1101 sic [Col. 0443D] scribit: »Rogerius comes Calabriae et Siciliae in peremptoria aegritudine sua donationes, immunitates ac privilegia S. Brunoni ac fratribus eremi Calabrinae hactenus concessa confirmat data charta apud Miletum 4 Junii, in qua et Capuanae proditionis reos nomine quemlibet suo exprimit.« Haec Morkensius, qui, uti ipsemet ait, integrum comitis Rogerii diploma, postremo huc transcriptum, prae manibus habuit; cum autem diploma, cujus verbis recitatis meminit, quarta, ut ait, Junii datum fuerit, de alio sane diplomate, quam quo Rogerius comes singulorum, quos Sancto in servitutem tradidit, nomina expressisse a Suriano narratur, non loquitur; quod cum ita sit, consequens est ut hoc Rogerius non tantum nomina illa recensuerit, verum etiam donationes [Col. 0444A] omnes, S. Brunoni antea factas, confirmarit, utque proinde, cum diploma illud, prout apud Surianum exstat, confirmationem illam non complectatur, non pro instrumento integro, sed pro ejusdem parte duntaxat possit haberi.

722. Surianus porro, postquam hanc in medium adduxit, paucis duntaxat, quae hic commemorari necesse non est, interjectis subjungit: »Caeterum hoc ipso,« quo nempe ultimo jam memoratum diploma datum notatur, »mense Junio (XXI die, ut in emortuali libro Carthusiae illius, Calabrinae nempe S. Stephani, legitur, vel XXII ut in Cassinensi) Rogerius comes obiit anno 1101, ut habet Chronicon Lupi Protospathae, qui hoc tempore vivebat in Apulia, quamvis male Julium habet pro Junio, forte scriptoris [Col. 0444B] vitio. Felix vel hoc nomine princeps, quod post hanc liberalissimam donationem, velut in altero saeculo recepturus mercedem ad Deum statim migrarit pulcherrimis misericordiae fructibus cohonestatus; quem trimestri tantum post evoluto spatio sequutus est S. Bruno, eodem, quo Rogerius, anno de istis mundi turbinibus extractus, de morte jam proxima laetus et de vicina accersitione securus, postquam praecessisse eum vidit, de cujus adhuc unius salute cogebatur esse sollicitus. Quem etiam tanto ocius et festinantius sequi voluisse visus est, ut apud summum judicem Deum pro animae ejus absolutione, si forte locis obnoxia purgatoriis teneretur adhuc, fiducialius intercederet, oblatis prius sacrificiis corporis et sanguinis illius, qui a Matre [Col. 0444C] quinque siclis olim fuerat redemptus.« Ita ille et recte quidem, quantum opinor, Rogerium comitem mense Junio, non Julio, ut Lupus Protospatha scribit, obiisse, e Carthusiae S. Stephani Necrologio contendit, licet interim Fazellus lib. VII, decade 2 et post hunc Rocchus Pirrus in regum Siciliae Chronologia pro mense Julio stent; mensem enim hunc Rogerio emortualem a Fazello notari, sola Lupi Protospathae, ni fallar, auctoritate est factum, nec raro fit, ut in Lupi Chronico, quod in hujus autographo, ut apparet, mensium nomina unica duntaxat capitali seu initiali littera exarata fuerint, mensis Martius pro Maio aut contra, itemque mensis Julius pro Junio aut contra a librariis positus inveniatur. [Col. 0444D] Jam vero, cum res ita habeat, Rogerius septem duntaxat aut octodecim dies a dato, quo, quascunque antea S. Brunoni fecerat, donationes confirmavit, diplomate in vivis mansis superstes.

723. Sanctum nostrum una cum Lanvino ad Rogerium, extremo suo morbo Mileti laborantem, accurrisse, piisque adhortationibus et monitis in gravissimis decretoriae aegritudinis molestiis assidue eumdem esse consolatum, Zanottius in conscripta a sese Sancti Vita seu Historia, uti eam vocat, cap. 30 scribit, addens etiam Brunonem cum Mileto, e vivis jam sublato comite Rogerio, in Turritanam eremum esset reversus, exsequias pro principe illo, cui sane plurimum erat obstrictus, celebrari, magnumque Missarum numerum fieri curasse, ac monachis suis [Col. 0445A] praeterea injunxisse ut precibus, jejuniisque ac aliis poenitentiae operibus multiplicatis divinam misericordiam pro principis in Turritanam eremum beneficentissimi anima implorarent. Ita loco citato ille. Et sane hoc postremum, quod etiam a Sancto factum fuisse Surianus verbis proxime recitatis in fine innuit, nemo facile, quantum opinor, qui Sanctum ab ingrati animi vitio longissime haud dubie exstitisse alienum, considerarit, in dubium revocavit, etsi interim res nullo plane antiquitatis testimonio confirmata inveniatur. Nec, quin Sanctus aut ipsemet ad comitem Rogerium, gravissimo morbo, quo diem extremum clausit, Mileti decumbentem, quo eum in aegritudinis molestiis solaretur, piisque monitis ad aeternitatis iter praepararet, [Col. 0445B] sese contulerit, aut saltem Lanvinum aliumve e suis, qui id praestaret, miserit, ambigendum videtur, cum anno 1098, ut supra vidimus, eumdem comitem Rogerium, ut eum in morbi, quo ab obsidione Capuana reversus Squillacii tum decumbebat, molestiis solaretur, quatuor etiam sibi adjunctis sociis, adierit, nec Miletum a Turritana eremo multo longius, quam Squillacium, sit remotum.

724. Attamen, cum Sanctus jam inde ab anno 1100 aut etiam (adi num. 678) jam inde ab anno 1099 continuis fere ac gravibus, uti ipsa epistola, supra jam data, quam tunc per Landuinum ad Majoris Carthusiae fratres misit, fidem facit, infirmitatibus laborarit, nec dudum post, uti infra videbimus, e mortali hac vita ad immortalem migrarit, [Col. 0445C] fueritne tunc ille, quo minus ipsemet comitem, adversa valetudine Mileti laborantem, adiret, morbo impeditus, non parum ambigo, licet interim, quin vel ipsemet Sanctus id fecerit, vel alium sui loco ad Rogerium miserit, dubitandum non arbitrer, ut jam dixi. Ut ut interim res habeat, summae equidem curae amantissimi principis, a quo plurima beneficia acceperat, salutem S. Brunoni fuisse, facile quisque ex jam dictis intelliget. Nec vero apparet absimile, precibus suis apud Deum effecisse illum, ut comes Rogerius vitam, inter assiduas fere belli turbas actam, felici exitu tandem terminaret, e misera hac lacrymarum aerumnarumque valle ad aeterna coeli gaudia translatus. Haud dudum porro, ut jam [Col. 0445D] monui, post Rogerii comitis obitum Sanctus quoque e vivis excessit; ante tamen quam id fieret, donationes, immunitates, diplomata omnia, Turritanae eremo hactenus concessa, a Paschale II, summo pontifice, qui Urbano II anno 1099 e vivis sublato, in S. Petri cathedram successerat, confirmari impetravit. Anno scilicet 1101, ad Julium jam provecto, Miletum venerat Paschalis, hacque occasione postulari ab eo curavit, aut etiam ipsemet per se Sanctus postulavit, ut, quae Turritanae eremo sive a comite Rogerio, sive ab aliis quibuscunque fuerant collata, ea ipse nova concessa bulla roboraret, sancti autem viri postulato benignissime pontifex annuit.

725. Paschalis papa, inquit ad annum 1101 in Chronotaxi, suis ad contextam a Surio S. Brunonis [Col. 0446A] Vitam Annotationibus addita, pag. 403 Surianus: »Mileti existens VI Kal. Augusti ad petitionem S. Brunonis et Lanvini donationem loci, quem pro habitatione sua (Bruno scilicet ejusque socii) elegerant, factam ab egregiae memoriae comite Rogerio, et confirmatam ab Urbano II, rursus diplomate suo confirmat, itemque donationes alias et privilegia eisdem concessa.« Tutinus, donationem duntaxat, qua Rogerius comes S. Brunoni tria castra Aruncum, Montem aureum, et Olivanum, atque insuper Squillacense molendinum impertierat, a Paschali confirmatam fuisse, in Historiae Carthusiensis Prospectu pag. 14 scribit. Verum Suriano assentiendum mihi suadet Morkensius, qui bullam aut, si mavis, Breve, quod Brunoni Paschalis impertiit, [Col. 0446B] integrum hactenus in Calabrina S. Stephani domo seu Carthusia asservari, in chronologico-diplomatica sua de S. Brunone Diatriba affirmat, huncque praeterea scribit in modum: »Paschalis II papa VI Kal. Augusti anno 1011 Mileti existens omnes donationes, immunitates caeteraque privilegia, a Rogeriis duce et comite concessa, ab episcopis (adi num. 558 et seq.) Rheginensibus et Squillacensibus approbata, et ab Urbano II confirmata, data bulla corroborat.« Ita ille, et recte quidem, quantum opinor, licet interim ipsam bullam pontificiam, quo certius de illis, quae hic memoriae prodit, pronuntiare possem, ad manum vellem habere

726. At vero, cum modicum duntaxat temporis spatium post concessam a Paschale Bullam esset [Col. 0446C] elapsum, languore seu infirmitatibus, quibuscum Sanctus, ut dictum, jam ab anno 1100 aut etiam paulo citius fuerat conflictatus, paulatim ingravescentibus, gravissimum incidit in morbum, quo tandem ad extrema deductus e mortali hac vita ad immortalem, vocante eum ad coelestes nuptias Domino, migravit; ut autem vir Sanctus mortem sibi appropinquare sensit, fratres suos seu discipulos ad se vocavit, eisque totius vitae suae ab infantia cursum exposuit, aliaque praestitit, quae in encyclica, quam de sancti Patris sui obitu scripserunt, quamque integram Titulis funebribus praemittam, epistola religiosi Turritanae eremi incolae exponunt. »Sciens, inquiunt, quia venit hora ejus, ut transeat ex hoc [Col. 0446D] mundo ad Patrem, convocatis fratribus suis, ab ipsa infantia singulas aetates suas replicavit, et totius temporis sui scientia et sententia dignum,« id est, ut Mabillonius in Annalibus lib. LXX, num. 29 interpretatur, »divina animadversione dignum proclamavit. Postea fidem suam de Trinitate protracto et profundo sermone exposuit et conclusit sic.« Professionis fidei modo, quam Sanctus tunc emisit, partem subjungunt; verum hanc, tum ut, quod supra promisi, praestem, tum ne hic pretiosum venerandae antiquitatis puraeque ac illibatae Sancti nostri fidei monumentum studioso lectori desiderandum relinquam, integram huc transferre lubet e quarto, cui ad pag. 400 exstat insertum, Analectorum Mabillonii tomo.

[Col. 0447A] 727. Ita habet: »Credo firmiter in Patrem et Filium et Spiritum sanctum, Patrem ingenitum, Filium unigenitum, Spiritum Sanctum ex utroque procedentem, et has tres personas unum Deum. Credo quod idem Dei Filius conceptus sit de Spiritu sancto ex Maria Virgine. Credo quod Virgo castissima fuerit ante partum, virgo in partu, et post partum, virgo in aeternum permanserit. Credo, quod idem Dei Filius conceptus sit inter homines, ut verus homo, sine peccato. Credo quod idem Dei Filius invidiose a perfidis Judaeis captus sit, injuriose tractatus, injuste ligatus, consputus, flagellatus, mortuus et sepultus. Descendit ad inferos, ut captivos suos inde liberaret, descendit propter redemptionem nostram, et resurrexit. Ascendit ad coelos, [Col. 0447B] inde venturus est judicare vivos et mortuos. Credo Sacramenta quae Catholica credit et veneratur Ecclesia: et nominatim, quod consecratur in altari, verum corpus esse, veram carnem et verum sanguinem Domini nostri Jesu Christi, quem et nos accipimus in remissionem peccatorum nostrorum, in spem salutis aeternae. Credo carnis resurrectionem, vitam aeternam. Amen. Confiteor et credo sanctam atque ineffabilem Trinitatem, Patrem, et Filium et Spiritum sanctum, unum Deum naturalem, unius substantiae, unius naturae, unius majestatis atque virtutis. Et Patrem quidem non genitum, non creatum, sed ingenitum profitemur. Ipse Pater a nullo originem ducit, ex quo Filius nativitatem, et Spiritus sanctus processionem accepit. Fons ipse [Col. 0447C] igitur et origo est totius divinitatis: ipse quoque Pater essentia quidem ineffabilis, substantia sua Filium genuit ineffabiliter, nec tamen aliud, quam quod ipse est. Genuit Deus Deum, Lux Lucem. Ab ipso ergo est omnis paternitas in coelo et in terra. Amen.«

728. Monumentum hoc apud Mabillonium sequentem in capite titulum aut, si mavis, scriptam a Sancti discipulis notulam praefert: »Fidem magistri Brunonis, quam communiter fratribus suis protestatus est, cum horam sibi appropinquare sensisset, ut omnis carnis viam ingrederetur, scriptam servare curavimus, eo quod satis intime coram Deo nos illius fidei testes esse rogaret.« Surianus, qui quoque [Col. 0447D] monumentum illud integrum, a Mabilloniano exemplari in nonnullis duntaxat exigui momenti lectionibus diversum, in suis ad concinnatam a Surio S. Brunonis Vitam Annotationibus pag. 253 et seq. recitat, fuisse id in domo S. Stephani anno 1514, quo hanc postliminio ad Carthusiensem ordinem revocari contigit, in fine cujusdam veteris Menologii repertum, observat; ut proinde, qua id Sancti discipuli, Calabrinam eremum incolentes, servari sese curasse, produnt, exstans apud Mabillonium, moxque huc transcripta notula pro suspecta habenda non sit. Nec est cur scrupulum cuiquam moveat, quod religiosi Turritanae eremi incolae in epistola encyclica proxime laudata de Sancto dicant: »Fidem suam de Trinitate protracto et profundo [Col. 0448A] sermone exposuit et conclusit sic, »Credo etiam sacramenta quae sancta credit et veneratur Ecclesia: et nominatim panem et vinum, quae consecrantur in altari, post consecrationem verum corpus esse Domini nostri Jesu Christi, veram carnem et verum sanguinem, quae et nos accipimus in remissionem peccatorum nostrorum, et in spe salutis aeternae,« nec tamen verbis hisce concludatur modo data, quam Sanctus morti proximus emisit, fidei professio; etsi enim hisce de recondito Eucharistiae sacramento verbis alia nonnulla, quae ad fidem de sanctissima Trinitate spectant, in jam recitato e Mabillonii Analectis monumento subdantur, ipso tamen etiam hujus initio verba, quibus suam Sanctus de eadem sanctissima Trinitate [Col. 0448B] fidem exposuit, ponuntur, nec nisi post verba, quibus, quae alia adhuc crederet, Sanctus professus est, sequuntur proxime huc transcripta, quibus suam de sanctissimo reconditoque Eucharistiae sacramento fidem fratribus astantibus declaravit.

729. Quod cum ita sit, merito utcunque Turritanae eremi incolae seu S. Brunonis discipuli in praefata epistola encyclica, sanctum Patrem suum, quam jam moriturus emisit, fidei suae professionem iis, quae de Eucharistia crederet, conclusisse seu terminasse, aiunt, licet interim verbis, per laudatos Sancti discipulos allatis, quibus id fecit, alia nonnulla de sanctissima Trinitate subdantur. Quod si id displiceat, dicendum equidem potius videtur, Turritanae eremi Sancti discipulos in loquendo minus [Col. 0448C] fuisse exactos, quam antiquum, quod e Mabillonii Analectis dedi, documentum esse corruptum, aut in ordine, quo, quae complectitur, tam apud hunc, quam apud Surianum posita sunt, esse perturbatum. Quid hoc praeterea ratione doctrinae, doctrinae Berengarianae e diametro quantum ad sanctissimum Eucharistiae sacramentum oppositae, annotandum offerat, facile quisque ex iis, quae num. 68 et seq. dicta sunt, perspiciet. Quare eo remisisse lectorem contentus, ea modo, quae de tempore, quo Sanctus ad Superos migravit, dicenda hic restant, expedio. Sancti in Turritanae eremo discipuli in epistola encyclica, ad diversas ecclesias monasteriaque scripta jamque saepius laudata, qua hisce [Col. 0448D] dilectissimi Patris sui obitum nuntiarunt, precesque pro ejus anima ab iisdem postularunt, ita sub finem scribunt: »Proxima die Dominica sancta illa anima (Brunonis videlicet) carne soluta est pridie Nonas, id est, sexta die, Octobris, anno Domini millesimo centesimo primo.« E carminibus, quibus Epitaphium, Sancti tumulo appositum infraque huc transcribendum, constat, penultimum sic habet: »Carnis vincla dies Octobris sexta resolvit.« Quare, cum proxime a Sancti obitu dicta epistola encyclica scripta sit, nec dudum etiam post epitaphium illud Sancti tumulo appositum fuisse videatur, dubitandum sane nullo modo est, quin Bruno et anno 1101 et sexta Octobris die ad Dominum migrarit; ut enimvero mirandum sit, Tutinum in Historiae Carthusiensis [Col. 0449A] Prospectu, pag. 14 S. Brunonis obitum anno 1102 innexuisse.

730. Nec minus mirandum est, Historiae litterariae Franciae scriptores tom. IX in inferiori paginae 239 ora notare, concipi non posse qui Ruinartius in Urbani II papae Vita, num. 2 pag. 8, S. Brunonis obitum anno 1099 innectat; ibi enim Ruinartius, non de Brunone, sed de Urbano II papa, qui hoc anno obierit, sermonem facit, nec alibi, quod sciam, in eadem Urbani papae Vita alio anno, quam nos, Sancti nostri obitum consignat; ut proinde illum male interpretati laudati scriptores verosimillime fuerint. Porro antiquior Sancti nostri biographus de eo num. ultimo ita prodit memoriae: »Migravit ad Dominum post egressum Carthusiae undecimo [Col. 0449B] anno nec plus nec minus, sicut in libris Consuetudinum domni Guigonis, quae sunt in domo Carthusiae, continetur;« verum in verbis hisce errorem cubare, vocibusque »undecimo anno nec plus nec minus« substituendas esse, quas suppeditatum a primorum quatuor Carthusiae Priorum chronologo hicque num. 7 jam datum Sancti elogium exhibet, has sequentes, »undecimo plus minus anno,« palam est ex iis, quae § XXX de tempore quo Sanctus e Carthusia Romam ab Urbano II papa arcessitus fuit, disserens num. 518 et seq. in medium adduxi. Atque haec de anno et die quo Bruno e mortali hac vita ad immortalem migravit, dicta sufficiant; ad ea modo, quae Sancti obitum secuta sunt, gradum faciamus.



§ XLV. Qua in eremi Turritanae Ecclesia Sanctus fuerit sepultus, et quid de miraculis, sepulturam ejus secutis, aliisque nonnullis ad eum utcunque spectantibus ac tempus, quo in sanctorum, seu potius beatorum album relatus fuit, praegressis, sit censendum.
[Col. 0449C]

731. Cum duae, ut jam supra docui, in Turritana eremo Ecclesiae, quarum una sanctissimae Dei Genitrici Mariae et S. Joanni Baptistae, altera eidem Dei Genitrici et S. Stephano protomartyri sacra esset, Sancti nostri aetate exstiterint, fueritne is in hac, an in illa terrae mandatus, potest non immerito dubitari, aliis pro priori e duabus illis ecclesiis, aut certe pro hujus quae simpliciter etiam »Ecclesia S. Mariae de eremo« dicebatur, coemeterio; aliis [Col. 0449D] contra pro posteriori e duabus dictis ecclesiis pronuntiantibus, licet interim in concordiam omnes utcunque fortassis queant adduci, uti ex infra dicendis pronum erit colligere. Ac Brunonem quidem in S. Stephani Ecclesia, quae et temporis lapsu »Ecclesia S. Stephani de nemore seu de bosco« dicta fuit, sepultum fuisse, Blömenvenna huncque secutus Surius in conscripta a se sancti Vita diserte, ut apparet, affirmant. Binis hisce Sancti biographis sese deinde junxerunt Mabillonius in Annalibus Benedictinis lib. 70, num. 29, Historiae litterariae Franciae scriptores tom. IX, pag. 240 aliique nonnulli. At vero Camillus Tutinus in Historiae ordinis Carthusiensi. Prospectu, sanctum nostrum in Ecclesia S. Mariae de eremo sepulturam nactum esse, non [Col. 0450A] minus diserte tradit, pag. 15 sic scribens: »Corpus S. Brunonis a monachis sepulturae traditur in Ecclesia sanctae Mariae de eremo prope ejus altare.« Ad haec, Sancti vita jam functi corpus, cum trium dierum spatio publicae venerationi in ecclesia S. Mariae de eremo expositum fuisset, ad extremam deinde coemeterii, huic adjuncti, partem, uti ipsemet injunxerat, delatum, in arca marmorea ibidem sepultum fuisse, in S. Brunonis Vita seu Historia cap. 31 Zanottius scribit, Monumenta Calabriae mss. pro se laudans; etsi autem, qualia haec aut quantae antiquitatis sint, nuspiam edicat, sanctum tamen, non in Ecclesia S. Stephani, sed vel in Ecclesia S. Mariae de eremo, ut Tutinus tradit, vel saltem in adjuncto huic coemeterio, ut Zanottius e Monumentis illis [Col. 0450B] memoriae prodit, terrae mandatum fuisse, credendum videtur, quod eum in monasterii, in quo ex dictis decem circiter annis vitam eremiticam duxerat, Ecclesia aut saltem in hujus coemeterio potius, quam in monasterii alterius, quod nunquam incoluerat, monachisque, vitae eremiticae minus aptis exstruxerat, Ecclesia sepeliri voluisse, verosimile appareat.

732. Ad haec Morotius in Chronologico ordinis Carthusiensis Theatro pag. 226 sic scribit: »S. Brunone in sanctorum album relato, ejus corpus ab Ecclesia S. Mariae de Turri ad aliam S. Stephani de nemore translatum est.« Ita ille; cui cum praeterea alii nonnulli scriptores hic assentiantur, vere fuisse S. Brunonis, sanctis seu potius ob dicenda beatis jam [Col. 0450C] ascripti corpus ad Ecclesiam S. Stephani ex Ecclesia S. Mariae translatum, indubitatum apparet, maxime cum nullus prorsus scriptor occurrat, qui contrarium prodat memoriae. Jam vero cum id ita sit, Sanctusque e loco, quo terrae fuerat mandatus, ad S. Stephani Ecclesiam verosimiliter fuerit translatus, fuisse eum in Ecclesia S. Mariae de eremo sepulturam nactum, verosimile apparet. At vero inquies, postquam monasterium S. Stephani a Carthusiensi instituto ad Cisterciense anno 1192 defecerat, abbates illius veriti, ne Carthusiani sacras Institutoris sui reliquias repeterent, summa eas semper cura, ut Blomenvenna et post hunc Surius in suis de Brunone lucubrationibus e facta per Carthusianorum [Col. 0450D] Neapolitanorum (adi num. 780) Priorem relatione memoriae produnt, custodierunt; quod ut facerent securius, nunc hoc, nunc illo loco, abbate duntaxat, alioque viro fide digno rem noscente, sacra illa pignora collocarunt; ut proinde ex eo quod haec e S. Mariae de eremo Ecclesia ad Ecclesiam S. Stephani de nemore seu de bosco, cum anno 1514 sanctorum seu beatorum catalogo Brunonem ascribi contigisset, fuerint translata, consectarium neutiquam sit, ut in eadem S. Mariae Ecclesia terrae fuissent mandata. Ita contra opinionem qua Sanctum, non in Ecclesia S. Stephani, sed in Ecclesia S. Mariae aut saltem in hujus coemeterio sepulturam nactum arbitramur, potest argui.

[Col. 0451A] 733. Verum quid si ad praefatum Carthusianorum priorem, quod de occultatis a Cisterciensibus S. Brunonis reliquiis Blomenvenna et Surius memorant, falso duntaxat rumore fuerit delatum? Esse sane apparet, cur ita factum putetur. Etenim sacrum Sancti corpus anno 1513, Sancti canonizationem, uti eam vocant, proxime praegresso, in S. Mariae Ecclesia, ut Tutinus in Historiae ordinis Carthusiensis Prospectu ad annum 1513 memoriae prodit, fuit repertum, nec verosimile videtur, factum id fuisse ex eo, quod abbates S. Stephani pretiosum thesaurum, quo eum ocultarent, e monasterio S. Stephani, commorationis suae loco, in cujus Ecclesia primitus fuisset reconditus, ad Ecclesiam S. Mariae, a dicto monasterio sejunctam seu dissitam, [Col. 0451B] transtulissent. Jam vero cum id ita sit, fuisse S. Brunonem in Ecclesia S. Mariae aut saltem in adjuncto huic coemeterio terrae mandatum, verosimilius, omnibus consideratis, apparet. Nec est, quod hic objicias anno 1513 datam infraque recitandam Leonis X papae bullam, in qua (adi num. 755) sequentia isthaec, »In cujus (monasterii nimirum S. Stephani) Ecclesia corpus S. Brunonis, dicti ordinis institutoris, dicitur esse reconditum,« verba occurrunt; praeterquam enim quod ex aliorum duntaxat, qui facile decipi potuere, relatione seu opinione pontifex ita ibidem loquatur, cellulae a S. Brunone prope Ecclesiam S. Mariae de eremo exstructae, quamdamque una cum hac monasterii speciem praeferentes, jam inde ab anno, quo religiosi hujus, [Col. 0451C] monasteriique S. Stephani incolae ad Cisterciensem ordinem sese ex dicendis transtulere, 1192 aut etiam citius inhabitari, ut apparet, desierunt, ecclesiae S. Mariae curam interim ac dominium monasterio S. Stephani gerente; adeo ut hoc ab illo tempore duas ecclesias, alteram nempe S. Mariae, alteram S. Stephani dictam, habuerit, utque sub monasterii S. Stephani de Bosco nomine, non hoc tantum, sed etiam S. Mariae de eremo monasterium venisse videatur. Ita omnino autumo, quod in monumentis omnibus, anno 1192 posterioribus, in quibus de religiosis Turritanae eremi aedibus sermo fit, solum S. Stephani de Bosco monasterium memoretur.

734. Jam vero, cum id ita sit, S. Brunonis corpus, ut ut in S. Mariae Ecclesia esset reconditum, in [Col. 0451D] monasterii S. Stephani Ecclesia jacere, a Leone papa dici absque veritatis dispendio in bulla cit. potuit. Nec apparet, Blomenvennam aliosque, qui sancti corpus in monasterio S. Stephani seu in hujus Ecclesia sepultum fuisse, scribunt, de Ecclesia sanctae Mariae non posse intelligi. Verum sive tandem Sanctus in hac, sive in illa eremi Calabrinae Ecclesia tumulum nactus fuerit, sequens equidem ad hunc, uti in conscripta a se Sancti Vita Blomenvenna, sermonem de Brunonis sepultura instituens, testatur, Epitaphium fuit appositum:

Primus in hac eremo Christi fundatur ovilis.
   Promerui fieri, qui tegor hoc lapide.
Bruno mihi nomen, genitrix Alemania, meque
[Col. 0452A] Transtulit ad Calabros grata quies eremi
Doctor eram, praeco Christi, vir notus in orbe,
   Desuper illud erat gratia, non meritum,
Carnis vincla dies Octobris sexta resolvit,
   Spiritui requiem, qui legis ista, pete.
Ita ille Sancti nostri biographus: ei autem in concinnata a se sancti Vita Puteanus etiam consentit; in posteriori tamen hujus editione, apud Judocum Ascensium Parisiis anno 1524 adornata, in carminibus, quibus jam datum Sancti epitaphium constat, mutatio quaepiam facta est. Pro primo enim hexametro, verosimillime quod in eo contra prosodiae leges secunda syllaba in vocabulo eremus contrahatur, positum est hoc aliud: »Primus in hac Christi fundator ovilis eremo;« secundo autem pentametro [Col. 0452B] eadem verosimillime de causa substitutum est hoc sequens aliud: »Transtulit ad Calabros grata quies nemoris.« Ad haec Surius pro ultimo epitaphii recitati pentametro sequens exhibet: »Ossa manent tumulo, spiritus astra petit.« Verum cum et in antiquiori Vitae a Putaneo contextae editione, Basileae haud dudum post annum 1514 adornata et in antiquis documentis, ad editionis hujus calcem adjectis, tria jam dicta carmina eodem modo, quo apud Blomenvennam, legantur, fuisse sane eodem etiam modo primitus scripta, Sanctique tumulo apposita, verosimillimum, ne dicam, indubitatum apparet.

735. Discutiamus modo quae post Sancti sepulturam contigisse narrantur. »Sepultus est autem,« [Col. 0452C] inquit in sancti Vita Blomenvenna, »vir Dei in monasterio suo Sancti Stephani protomartyris post summum altare; ad cujus sepulcrum fons emanat vivus, qui divina clementia et ejus meritis multis fidelium optatae remedia confert sanitatis. Ubi etiam, ut alibi legitur, est videre mirabile, caecos illuminari, surdos ad auditum restitui, mancos mutilatosque sanari, leprosos mundari, a daemone obsessos ocius repurgari. Verum his omnibus miraculis, si divo Hieronymo creditur, illud est magis mirandum, quod ferme omnes in rotulo (titulorum funebrium edendorum [seriem, E.P.] complexo) praedicto stupere se ostendunt, dum toties replicant ac consona voce praedicant, gloriam illum et honorem tantum calcare et in tanta vitae austeritate, veritate et perfectione [Col. 0452D] cursum vitae feliciter consummare potuisse.« Ita ille: ne autem quisquam de fontis, ad Sancti tumulum, uti hic astruere videtur, prodigio excitati, veritate fortassis ambigat, mox subjungit: »Non debet autem cuiquam scrupulum movere, si fons ille jam ad sepulcrum Viri Dei non cernatur; fontes quippe miraculose educti non semper sunt perpetui, sicut nec fons olei, qui tempore nativitatis Christi Romae legitur emanasse. Vidi ego ad sanctum Mauricium in loco decollationis ejus foramen sine oleo, per quod olim emanasse oleum ab accolis loci illius asserebatur. Miracula enim a Domino fiunt in revelationem et commendationem sanctitatis servorum ejus, et ideo, ubi eorum sanctitas perfecte innotuerit, [Col. 0453A] non nunquam miracula cessant. De sancto Nicolao legitur, quod ex sacris ossibus ejus oleum emanaverit; sed ob demerita populi, uno e successoribus suis de sede sua injuste expulso, fluere desierit.

736. »Pari modo existimandum est de fonte S. Brunonis, nimirum exsulante a monasterio ejus religione, ab ipso sanctissime inchoata. Cum enim vir Sanctus obdormisset in Domino, mansit monasterium ipsum in proposito vitae eremiticae sive ordinis Carthusiensis, quem prius in eremo Carthusiae et postea in Calabriae eremo sanctus Bruno instituit. Successerunt ei in regimine dictae domus quinque Priores usque ad tempora venerabilis Guigonis, Prioris Majoris Carthusiae. Cunctis vero diebus [Col. 0453B] seniorum, qui viderant et audierant et noverant omnia opera Domini, quae per servum suum Brunonem operari dignatus est; quibus tandem succedentibus aliis, qui haec non noverant, cum jam ordo Carthusiensis in Gallia circa Carthusiam et alibi multiplicari coepisset, monasterium illud Calabriae solum remansit a sanctitate et fervore tanti Patris per teporem degenerans. Cum vero a domo Carthusiae visitatores et reformatores petens, propter distantiam nimiam habere non posset, ad aliud propositum, ordinem scilicet Cisterciensem, qui, tum recens plantatus et a sancto Bernardo verbo atque exemplo rigatus, in magno fervore perseverabat, se contulit, cum jam in proposito Carthusiensis ordinis, [Col. 0453C] in quo fundata fuerat, annis sexaginta durasset.« Ita hactenus Blomenvenna, iterum hic sibi, ut saepe alias, quantum ad substantiam Surium, non tamen Puteanum, utpote qui Sancti meritis multa post ejus obitum miracula operari Dominum dignatum esse, generatim duntaxat scribat, consentientem habens. Verum quid modo de fonte, qui ad Sancti tumulum prodigio excitatus fuerit, de miraculis ad hunc, facientibus id Sancti meritis, magno numero patratis, de tempore, quo is exaruerit seu esse desierit, ac tandem etiam de causa, ob quam hoc acciderit, sentiendum est?

737. Ut a prodigio excitati ad tumulum fontis ducam initium, cum hujus nec Puteanus in conscripta a se Brunonis Vita, nec ullus, quod sciam, [Col. 0453D] scriptor seu aequalis seu suppar mentionem faciat, esse sane videtur cur, an vere ad Sancti tumulum miraculo fons eruperit, in dubium a non nemine revocetur. Et vero cum inventi fuerint qui, quemadmodum supra vidimus, in Carthusia, cum hanc Sanctus ejusque socii primum fuissent ingressi, divinitus fuisse excitatum fontem, confixerint, aut saltem ex errore crediderint, quidni etiam factum esse queat ut, vel ex errore vel ex fingendi licentia, prodigio ad Sancti nostri tumulum ebulliisse fontem, in litteras missum fuerit, propensiusque deinde ac facilius, quam par esset, a prodigiorum amantibus creditum? Attamen cum sequentia haec verba, »Juxta sepulcrum ejus (S. Brunonis [Col. 0454A] nimirum) immediate fons vivus emanat, qui divina clementia in hujus Viri sancti meritis multis languoribus fidelium optatae confert remedia sanitatis,« primorum quinque Carthusiae Priorum chronologus seu antiquior Sancti nostri biographus num. ultimo suppeditet, isque, ut jam supra docui, saeculo tertio decimo, ac proin, duobus forte nondum post Sancti obitum saeculis elapsis, floruerit, nec eum, quod de fonte, ad Sancti tumulum prodigiose excitato, verbis recitatis memorat, aut ex antiquiori monumento, aut saltem e traditione hausisse, vero appareat absimile, e terra ad Brunonis tumulum, aut, si mavis, ex hoc ipso non erupisse prodigiosum fontem, indubitanter asseverare non ausim, licet interim de re, quod indubitatae prorsus ac certae fidei [Col. 0454B] vade non innitatur, multum dubitem.

738. Nec dubitationem, quae, quod non amplius, ipsomet Blomenvenna verbis recitatis fatente, ad Sancti tumulum fons inveniatur, non parum augetur, tollere queunt quae potissimum hic Sancti biographus in causa fuisse scribit ut prodigiosus fons ille exaruerit seu esse desierit. Dato enim, vere fuisse fontem ad Sancti tumulum prodigio excitatum, desiisse eum, quod, ut per verba num. 736 recitata (utpote per vocem Religio (adi num. 742) idem ibidem, quod per vocem Ordo, intelligens) velle videtur, religiosi Turritanae eremi incolae Cisterciense institutum essent amplexi, parum verosimile apparet, cum hi duntaxat id fecerint, ut, collapsa apud eos religiosa disciplina, a vita minus austera, ad [Col. 0454C] quam, primaevo instituti sui rigore relicto, defecerant, ad vivendi normam magis rigidam magisque sanctam transeuntes Deo perfectius possint famulari, quemadmodum ipsemet Blomenvenna verbis recitatis indicare videtur, fidemque etiam facit mox recitanda Coelestini papae bulla seu breve. Sunt quidem qui illos a Carthusiensi instituto ob causas quae Deo minus placere debuerint, resillisse contendunt; verum hisce assentiendum non esse alii volunt, nec quorum ex parte veritas stet, multum ad rem nostram facit. Demus enim etiam, justam omnino, ob quam Turritanae eremi incolae a Carthusiensi ad Cisterciense institutum deflexerint, causam non exstitisse, nec sic tamen verosimile evadet, factum esse ut fons, qui ad tumulum S. Brunonis prodigio [Col. 0454D] excitatus fuisset, ob eorum ad Cisterciense institutum defectionem, exaruerit. Qualiscunque enim ea fuerit, sese equidem ad vitae institutum nullo prorsus e capite contemnendum multisque nominius summopere commendandum transtulere, nec id, nisi assentiente ac approbante summo pontifice Coelestino, fecere, uti e bulla, qua hic eis ad Cisterciensem ordinem transeundi facultatem fecit, manifestum est.

739. Hanc idcirco e Suriano, qui eam suis ad compositam a Surio S. Brunonis Vitam Annotationibus seu potius Chronotaxi hisce adjectae pag. 469 et seq. inseruit, transferre huc lubet. Sic habet: »Coelestinus episcopus, servus servorum Dei, dilectis [Col. 0455A] filiis fratribus coenobii S. Stephani de Bosco in Calabria salutem et apostolicam benedictionem. Ad religionis ordinem propagandum et ad suos palmites extendendos ex officii nostri debito propensiori cura debemus intendere, et ipsum divina flagrantia pullulantem tenere pro viribus, et fovere. Cum igitur divina inspiratione praeventi sub Cisterciensis ordinis observantia volueritis militare et super hoc confirmationem apostolicam et favorem Prior vester, ad nos veniens, obnixe petierit, fratrum nostrorum communicato consilio, cum dexterae Excelsi mutatio videatur, vestrum hoc propositum commendamus, et, ut amodo sub eadem observantia et correctione abbatis et fratrum Fossae-Novae vivere debeatis, et gratum Deo famulatum Deo impendere, [Col. 0455B] auctoritate apostolica, salvo Ecclesiae Romanae jure, confirmamus. Nulli ergo omnino hominum liceat, hanc paginam nostrae constitutionis et confirmationis infringere, etc. Datum Laterani, III Idus decemb. Pontificatus nostri anno 2.« Cum ergo, uti e Pontificia hac bulla seu brevi intelligitur, coenobii S. Stephani de Bosco in Calabria fratres seu religiosi Turritanae eremi incolae, non tantum non repugnante, sed etiam probante propositumque eorum laudante pontifice, ad Cisterciensem ordinem migrarint, sicque id faciendo contra Deum indubie non peccarint, nescio enim vero, an futurum sit, ut quisque sat verosimile arbitretur, illum eorum transitum causam esse potuisse, ob quam Turritanae eremi fons, qui ad Sancti tumulum prodigio [Col. 0455C] excitatus fuerit, existere desierit, aut, si mavis, exaruerit. Jam vero, cum res ita habeat, manet sane ex supra dictis, ac maxime ex eo, quod fons, qui prodigio excitatus fuerit, non amplius existat, aeque ac ante dubium, an miraculo hujusmodi locus unquam fuerit.

740. Nec multum ad rem facit, prodigiosos fontes non esse semper perpetuos; etsi enim id verum esse dederimus, consequens duntaxat erit, ut, etsi ad Sancti tumulum fons non amplius inveniatur, fons tamen prodigiosus ibidem existere aliquando potuerit; unde reipsa etiam fontem hujusmodi ibidem olim exstitisse, pro indubitato nullus certe habebit. Quod si interim fons prodigiosus ad Sancti nostri tumulum unquam exstiterit, atque ob causam, a [Col. 0455D] laudatis scriptoribus adductam, duntaxat desierit, is equidem diutius, quam annis quinquaginta aut sexaginta durarit. Etenim cum Coelestinus II papa anno 1144, quo monasterium S. Stephani de Bosco ad Cisterciensem ordinem nondum fuisse translatum, ac proin fontem, qui ad S. Brunonis tumulum prodigio fuerit excitatus, nondum esse desiisse, apud omnes, qui miraculum istud admittunt, in confesso est, vitam cum morte commutarit, nec tamen serius, quam saeculo duodecimo, dictum monasterium ad Cisterciensiem ordinem transierit, Coelestinus papa, qui bullam jam recitatam monasterii S. Stephani de Bosco fratribus impertiit, alius esse non potest, quam Coelestinus III; quare, cum [Col. 0456A] hic anno 1191, ad Aprilem jam provecto, ad supremam Ecclesiae cathedram fuerit evectus, bullaque tertio Idus seu 11 Decembris die, anno Pontificatus ejus secundo data notetur, consectarium est, ut monasterii S. Stephani de Bosco fratres seu religiosi Turritanae eremi incolae anno demum 1192 aut sequentis initio ad Cisterciensem ordinem transierint, ac proin, ut monasterium illud non tantum annis circiter sexaginta, ut Blomenvenna verbis supra huc transcriptis tradit, sed centum propemodum et amplius in vitae, quod in eo secutus fuerat S. Bruno, instituto durarit, pluresque etiam, quam quinque, instituti Carthusiensis, antequam ad Cistercienses transiret, priores habuerit.

741. Et vero Camillus Tutinus in brevi, quod suo [Col. 0456B] Historiae ordinis Carthusiensis prospectui attexuit, Chronico Priores non tantum quinque, sed tredecim, qui ad S. Brunonis praecriptum Turritanam S. Stephani domum, antequam haec Cisterciense institutum amplecteretur, ad annum usque 1192 rexere, suo singulis nomine apposito, recenset, eorumque, qui post quintum a S. Brunone floruit, anno 1138 obiisse notat. Et sane a Tutino plures etiam, quam quinque, qui ad normam, a Sancto nostro in Turritana Calabriae eremo institutam, vitam exegerint, Priores recte enumerari, verosimillimum apparet, tum ex jam dictis, tum etiam ex iis, quae huc facientia in sua de Carthusianorum initiis Dissertatione num. 20 et aliquot seqq. Columbius, uti hunc consulenti patescet, in medium adducit. Jam vero, cum haec [Col. 0456C] ita habeant, nec fons, qui prodigio ad S. Brunonis tumulum ortus sit, exaruisse, seu esse, antequam S. Stephani monasterium ad Cisterciense institutum transiisset, desiisse a Blomenvenna, aliisque, qui ejusdem cum eo opinionis sunt, statuatur, consequens est, ut fons ille non tantum quinquaginta circiter aut sexaginta, sed nonaginta amplius annis post Sancti nostri obitum debeat durasse, etsi interim id in opinione dictorum scriptorum, qui eremi Calabrinae ad Cistercienses defectionem jam inde ab anno 1160 aut etiam citius factam statuunt, a veritate omnino sit alienum. Atque haec sunt, quae tum de prodigioso illo fonte, ad Sancti tumulum, uti a scriptoribus supra laudatis refertur, exorto, tum de tempore quo, et causa ob quam esse is desierit, [Col. 0456D] dicenda occurrunt. Proximum est ut de miraculis, quae magno numero per Sancti merita fuisse patrata, ac maxime in favorem eorum, qui e memorato prodigioso fonte bibissent, contigisse Blomenvenna verbis supra huc translatis aliique memoriae produnt, nunc tractem.

742. »Licet, inquit de S. Brunone Blomenvenna, miraculis multis claruisse legatur, tamen, quod sine dolore recolere nequeo, non sunt hujusmodi miracula ea, qua decuit, diligentia conscripta; aut, si conscripta fuerunt, alterius religionis (Cisterciensis videlicet) monachis in monasterium ejus intrantibus, primum negligentius scripta custodita, deinde deperdita sunt.« Ita ille, adamussim etiam sibi Surium, [Col. 0457A] et quantum ad miraculorum, quae generatim Sancti meritis patrata fuerint, multitudinem Puteanum pariter consentientem habens; verum nullum prorsus, quod a Sancto patratum fuerit, miraculum in particulari recensent; assertionem autem qua multa a Sancto patrata fuisse miracula generatim traditur, scriptoris saltem synchroni fideque digni testimonio confirmari velim. Fuisse quidem multos male habentes, qui e fonte, ad tumulum prodigiose exorto, bibissent, pristinae sanitati restitutos, antiquior etiam Sancti nostri biographus verbis supra datis affirmat; verum nec hic sat antiquus est, ut tuto ei fidere possimus. Nec quidquam facit, quod praesentis temporis verbis utens sequentem scribat in modum, »Juxta sepulchrum ejus immeditae [Col. 0457B] fons vivum emanat, qui divina clementia in hujus viri Sancti meritis multis langoribus fidelium optatae confert remedia sanitatis,« sicque de fonte prodigioso, qui aetate sua adhuc exstiterit, miraculisque, quae tum haustis ex hoc aquis patrata fuerint, sermonem facere videatur; dato enim etiam hunc nostrum biographum de miraculis tempore suo gestis facere sermonem, fidem is sibi, cum in Carthusia majori a Turritana eremo non parum dissita scripserit, certam undequaque atque indubitatam aegre admodum in eorum narratione conciliaturus apud omnes est. Ad haec historicorum in morem, qui, quae temporibus praeteritis gesta sunt, per praesentis temporis verba non [Col. 0457C] raro exponunt, fortassis hic loquitur.

743. Blomenvenna et Surius eo ipso loco, quo fontem, ad Brunonis tumulum prodigio excitatum, aetate sua non amplius exstitisse fatentur, de eo, non secus atque si adhuc exstitisset, per praesentis temporis verbum loquuntur, prior quidem hoc modo: »Ad cujus (S. Brunonis nempe) sepulchrum fons emanat vivus;« posterior vero isto: »Ad ejus sepulcrum fons vivus prorumpit.« Nec alterius, quam praesentis temporis verbo, quo, multis olim hausta e fonte illo aqua sanitatem fuisse restitutam, declarent, ibidem utuntur; ut proinde ex eo, quod antiquior Sancti nostri biographus de miraculis, quae S. Brunonis meritis patrata fuerint, per praesentis temporis verbum loquatur, consequens [Col. 0457D] non sit, ut haec aetate sua gesta esse significatum voluerit. Jam vero, cum id ita sit, an non de iis duntaxat, quae dudum etiam ante aetatem suam gesta fuerint, sermonem instituat, admodum est dubium, ac proin, quod de miraculis magno numero per Sancti merita gestis, memoriae prodit, certum omnino atque indubitatum facere non potest, licet interim, quin aliquot saltem miracula Sanctus, beatis nondum adscriptus, patrarit, e sanctitatis fama, qua apud Calabros ante id tempus per quadringentos amplius annos inclaruit, dubitandum non appareat. Et vero Surianus, in suis ad S. Brunonis Vitam annotationibus, multa miracula, quae Deus ad declarandam S. Brunonis, confessoris sui, gloriam operari ad ejus invocationem dignatus est, ad [Col. 0458A] nostram cognitionem scriptorum inopia temporumque injuria non pervenisse, pag. 314 praefatus, non pauca, quae post factam Brunonis, uti eam vocant canonizationem, evenisse ejus intercessione narrantur, in medium adducit, hisque etiam duo praemittit, quae, antequam Bruno in sanctorum seu beatorum album referretur, accidere.

744. Cum de rebus modo, quae, priusquam Sancto cultus, Sanctis proprius, pontificia auctoritate deferretur, evenere, hic tractem, lubet huc et duo illa prodigia transferre, lectori, quantum reor, in summa multorum miraculorum, Sancti meritis ante permissum ejus cultum ecclesiasticum patratorum, quae ad cognitionem nostram pervenerunt, paucitate futura non ingrata. Primum, in quo tamen, an [Col. 0458B] Sanctus partem habuerit, est dubium, sic habet: »Anno Domini 1131 cum illustris Gaufridus de Lorotello, comes Cantazarii in Calabria, filius Rodulphi comitis de Lorotello, nepotis comitis Rogerii, fundatoris ac dotatoris eremi S. Mariae de Turre revocasset donationes cujusdam ecclesiae omnium Sanctorum, et terrarum et vinearum in tenimento oppidi Badulati. a se et a matre sua Berta factas, Deo vindice, gravi apostemate est in pectore sauciatus, unde et ad extrema devenit, atque, condito testamento, cum morti proximus esset, a Rogerio de Arenis admonitus, ut res injuste ablatas restitueret, simul ac ablata restituit, sanguine ex ore et haribus fluente, sanitati pristinae est redditus; quod [Col. 0458C] clarius ex ipsiusmet verbis et instrumento restitutionis patebit, ubi sic ait: »Anno ab Incarnatione Domini 1131, indict. VIII mense Octobris, cum ego Gaufridus de Lorotello, Cantazari comes, juvenili cupiditate tenerer, ne, quod domina mater mea venerabilis Berta pro ecclesia omnium Sanctorum de tenimento de Padulato, quam dederat B. Mariae de eremo ac beato Protomartyri terras cultas et incultas, arbores domesticas et silvestres quoque villanos et vineas confirmarem, sed potius revocarem, plus expetens temporalia quam aeterna, Deo permittente, post meae revocationis triennium in stomacho sui horribili apostemate sauciatus adeo dure, ut, vitatibus spiritus diminutis, a medicis desperarer.

[Col. 0458D] 745. »Verum post conditum testamentum dixit mihi dominus Rogerius de Arenis, qui modo testis adfuit testamento apud Castellum novum, ubi eo tempore infirmabar: Confirma puro restituendi proposito, quae revocasti B. protomartyri Stephano; est enim tanti meriti apud Deum, quod te poterit ab isto apostemate liberare. Quibus verbis auditis, jussi per novum testamentum, quod in momento iterum condidi, confirmari. Mirum in modum coepi subito sanguine putrido, fluente de ore et naribus, liberari. Quo viso miraculo devotus misi litteras fratribus eremitis eo die, quo navis Genuensium, ab Alexandria veniens in portum Castelli novi, ruinam est passa. Venit autem ad me ad castrum meum Cantazarii Rodulphus de [Col. 0459A] Crucifixo, eremitarum S. Mariae, et S. protomartyris Stephani magister, et cum eo frater Arnaldus et Odo, et Guido monachi, quibus praesentibus praecepi praesens privilegium per manus scribae Roberti conscribi, et quae domina mater mea dederat,« etc. Tale est e Suriani recensione primum, quod hic commemorandum duxi, miraculum, instrumento etiam publico confirmatum. Cum vero, nec forte immerito, an in hoc partem quampiam S. Bruno habuerit dubitari posse videatur, dicto instrumento publico, quo id firmat, mox subjungit: »Quod (miraculum nempe jam relatum) etiam S. Brunoni tribui debere ob curam quam in coelo positus domus suae gerit, nemo est qui ambigat.« Ita ille, partem saltem in relato miraculo S. Brunoni [Col. 0459B] attribuendam, sese non dubitare indicans; verum in altero, quod hic etiam dandum, miraculo seu potius apparitione partem habuisse Sanctum, certum omnino est, uti quisque facile fatebitur, qui vel id duntaxat perlegerit.

746. En verba, quibus a laudato Suriano pag. 317 et seq. refertur. »Circa annum 1510 Valenciae in Aragonia Joannes Aloysius Bertranus Tabellio, qui multo tempore fuit benefactor et procurator Carthusiae Portae-Coeli, ob magnam, quam erga S. Brunonem devotionem gerebat, ex diuturna aegritudine ad mortis confinia devenerat ante feriam quartam Majoris hebdomadae, et cum a medicis de ejus salute conclamatum esset, subito aperiens oculos petiit vestes ad induendum, atque interrogantibus [Col. 0459C] respondit, sanctos Vicentium Ferrerium et S. Brunonem ad se intrasse, et sibi dixisse nequaquam hac vice se moriturum, sed ad ecclesiam ea feria quarta ad divina officia audienda accedere debere, quod et reipsa praestitit. Atque ob id adeo inposterum S. Brunonem dilexit, ut, cum postea anno 1514 Leo X ejus festum solemniter in ecclesiis Ordinis concessisset, ipse suis sumptibus, eamdem Carthusiam petens, ejus festivitatem tam in ecclesia quam in trichoro peregi procuraverit ad obitum usque.« Joannes Aloysius Bertranus, cui apparitio hic relata obtigit, e secunda uxore, quam, priori mortua, duxerat, S. Ludovicum Bertrandum ordinis praedicatorum, de quo ad IX mensis hujus diem, quo [Col. 0459D] colitur, apud nos agetur, postea genuit. Docet id nos tum ipsa, in qua eadem apparitio narratur, sancti hujus confessoris Vita, a Vincentio Justiniano Antist, Valentino ordinis S. Dominici alumno, idiomate Hispanico conscripta ac deinde ab altero ejusdem ordinis religioso in linguam Italicam versa, tum etiam laudatus Surianus in apparitionis alterius eidem Aloysio Bertrano oblatae infraque in Appendice ad gloriam posthumam memorandae, quam apparitioni jam narratae proxime subjungit, relatione. Atque ita quidem, cum memorata apparitione, facientibus id tam S. Brunonis quam S. Vincentii Ferrerii meritis, Aloysius Bertrandus, periculosissime decumbens, subito atque insperato pristinae fuerit sanitati restitutus, miraculum modo habemus, [Col. 0460A] quod partim saltem Sancti nostri intercessione fuerit patratum, quodque etiam ejus canonizationem, seu vivae vocis oraculum, quo ex dicendis Leo X papa cultu Sanctis proprio in ordine Carthusiensi eum coli permisit, praecessit; verum alia tum patrata, in quibus Sanctus partem habuerit, diligentissima licet facta indagine, invenire haud quivi.

747. Porro Zanotius, qui in contexta a se S. Brunonis Vita cap. 34 jam relatam, patrique S. Ludovici Bertrandi oblatam S. Brunonis et S. Vincentii Ferrerii apparitionem etiam refert, cap. 32, quo e Sancti nostri tumulo fontem prorupisse cum nonnullis alliis se praegressis scribit, e mss. quae laudat, Calabriae monumentis addit, virtutem, dicti fontis aquis a Deo sanandi morbos inditam, ad parvi lacus, [Col. 0460B] in quo Sanctus, cum in vivis esset, corpus suum, quo id castigaret, mergere subinde solebat, aquas transiisse, cum primum Turritanum S. Stephani monasterium a Carthusiensi instituto ad Cisterciense deflexisset. Quo autem id probet, nostra adhuc aetate, ac maxime Pentecostes, qua sacrum Sancti corpus ex ecclesia S. Mariae ad ecclesiam S. Stephani fuit translatum, tribus diebus festis aquarum illarum virtute innumera propemodum quotannis beneficia divinitus conferri, miraculaque patrari, adjungit idem scriptor penes quem tum quantum ad haec, tum quantum ad virtutem, a prodigiosi fontis aquis ad praefati lacus aquas translatam, fides sit. Caeterum ut miraculo, quod jam inde a Sancti obitu coeptum, hodieque perseverare fertur, § hunc claudam, [Col. 0460C] Blomenvenna, quem dein secutus est et Surius, sub finem a se contextae Sancti Vitae sic scribit: »A monasterio autem isto (Turritano nempe S. Stephani) per crepidinem torrentis plano itinere 1500 passuum pervenitur ad antrum devotissimum. Montibus siquidem artum satis et cinctum nemoribus, ejusdem vallis extrema claudentibus, deviis et solitariis, nec ultra aditum humano usui praebentibus. Supra istud antrum aedificatum est haud grande sacelium cum altari sub titulo sancti Brunonis, Coloniensis magistri, sanctae Mariae de Turri, ordinis Carthusiensis institutoris primi, cujus ibi imago depicta cernitur. In hoc antro idem Dei servus ex eo tempore, quo primum illuc venit, usque in diem mortis suae [Col. 0460D] incredibili fervore permansit. Ad indicium et commendationem vero eximiae sanctitatis ejus usque in hodiernum diem locus, in quo post excessus contemplationum laxa membra nuda humo collidebat, herbam nunquam reddit in spatio, quo tum ipsius sacri corporis mensura tendebatur, cum tamen circumquaque crescere cernatur. Hoc tam evidens miraculum omnes loci illius accolae constantissime asseverant.«

748. Hactenus ille: verum quidquid sit de perseverante hodieque miraculo, quod verbis hisce memoratur, quodque in medio relinquendum arbitror, Sanctum equidem, contra ac Blomenvenna hic tradit, a die quo Turritanam S. Mariae in Calabria eremum primum ingressus est, ad suum usque obitum [Col. 0461A] in antro, per verba recitata designato, commoratum non esse seu habitasse, certum omnino atque indubitatum mihi facit vel solum Mesimerii, Squillacensis episcopi, diploma seu privilegium num. 558 et seq. datum. In hoc enim antistes ille sequentem loquitur in modum: »Me rogare (comes Rogerius) dignatus est pro honoratissimis monachis et eremitis, domnis scilicet Brunone et Lanvino . . . . locum a Deo servatum, qui Turris dicitur, incolentibus in veneranda admodum ecclesia gloriosissimae Dominae nostrae Dei genitricis, ac sancti Joannis Baptistae praecursoris; quibus verbis cum tam Brunonem quam Lanvinum in sanctissimae Dei genitricis ecclesia habitasse, non obscure hic innuat, toto Sanctum tempore, quo in eremo Calabrina versatus [Col. 0461B] est, in praefato antro commoratum esse, Blomenvennae aliorumve, absque antiquo vade id asserentium, auctoritate prudenter quis credat? Blomenvennae quidem alii nonnulli scriptores recentiores suffragantur; verum nec hi ullum pro se laudant auctorem monumentumve antiquum. Nec est cur pro iis in medium hic quisquam adducat, quae memorato antro, ut Zanottius in sancti Vita cap. 31 in fine testatum facit, inscripta leguntur, sequentia verba: »In summa veneratione ac reverentia habendus est locus iste, fratres carissimi, in quo fidelis Christi servus ac sacrae paginae doctor Bruno multiplici poenarum genere corpus suum afflixit; in quo post hujus miserae vitae cursum ad coelum evolavit;« fuisse enim haec vel statim a Sancti obitu, vel saltem haud [Col. 0461C] dudum post antro apposita, pro certo quis asserat? Quod ad me pertinet, multum dubitandum reor, an Sancti canonizatione, uti eam vocant, antiquiora sint. Brunonem itaque subinde quidem, quo orationi divinarumque rerum meditationi ac contemplationi quietius vacaret, in antrum, a Blomenvenna memoratum, quod a S. Mariae de eremo ecclesia seu monasterio, quod Sanctus incolebat, haud multum aberat, secessisse, haud difficulter crediderim; habitaritne tamen in eo, haerebo dubius, donec validiora, quae omnem de hoc dubitationem animo eximere nata sint, argumenta producantur in medium.



§ XLVI. Leo X papa ordini Carthusiensi Turritanum in Calabria S. Stephani monasterium jubet restitui, cultumque Sancti ecclesiasticum permittit.
[Col. 0461D]

749. In Titulis funebribus non paucis infra recudendis seu diversarum ecclesiarum monasteriorumve ad litteras encyclicas infra pariter recudendas, quibus S. Brunonis obitus nuntiatus eis a Sancti e Turritana eremo discipulis fuerat, responsoriis non tantum a doctrina virtuteque eximia Sanctus laudatur, verum etiam eum non tam illorum, qui responsorias illas dabant, quam hoscemet illius precibus indigere declaratur; quod sane illum pro viro sancto cognitum jam tum universim fuisse argumento est. Verum, etsi res ita habuerit, anni tamen jam amplius quadringenti, quod mirum videri potest, ab ejus obitu erant elapsi, cum necdum a quopiam, quantum [Col. 0462A] apparet, tentatum quidquam fuerat, quo Vir ille celeberrimus juxta ac sanctissimus, qui et clarissimum ordinem instituerat, et virtutibus suis plane eximiis Carthusiam primum ac deinde Calabriam potissimum illustrarat, seu sanctorum seu beatorum numero a summo pontifice adscriberetur.

750. Addit Bailletus tom. III Vitarum, col. 91, Sancti memoriam toto illo quadringentorum annorum spatio in Calabria apud homines adeo fuisse neglectam, ut nullus plane ab hisce religionis cultus tum illi fuerit delatus. Verum hac in re falsum fuisse scriptorem illum, ex iis, quae sub contextae a se Sancti Vitae finem in litteras mittit Blomenvenna, verosimile apparet. Etenim ibidem sic habet: »Ad [Col. 0462B] haec loca (nempe ad antrum, in quo Sanctus habitarit, et ad ecclesiam S. Mariae de eremo) populorum catervae, senes cum junioribus, parvuli et mulieres, nobiles et ignobiles, principes et domini ob sanctissimi Brunonis venerationem et devotionem, ad ejus etiam beneficia obtinenda, quasi degat in humanis, eum attendentes, certatim confluunt, reverenter accedunt, orant, adorant. Praecipue vero antrum seu specum, de quo supra, in quo fere semper solus Domino famul batur, tanta reverentia et affectu, incredibilique fide frequentatur, quod etiam quandoque plures cernuntur non nisi nudis pedibus a monasterio praefato (S. Stephani nempe) illud accedere. Alii flexis genibus ambulando antrum sacrum, terram et saxa ex devotione lingentes, lacrymisque [Col. 0462C] infusi circumeunt. Porro de antro ipso seu rupe aliquid pro maximis habituri reliquiis detrahunt, atque ita ad propria remeant cum gaudio.

751. »Quanta vero devotione ad hunc sanctissimum Patrem Brunonem afficiantur Calabriae episcopi, abbates, praelati, religiosi, principes etiam, comites, barones vulgusque universum, nemo verbis explicare sufficiet. Est praeterea non longe a monasterio praefato spatio passuum 300 nemus amplissimum, quod Folo nominant, ab ipso servo Dei deputatum ad instaurationem monasterii ejus duntaxat. Si quis vero ausu temerario contra sancti viri ordinationem venire attemptaverit (fama est [Col. 0462D] omnium Calabriae populorum longa experientia firmata) divinam ultionem non evadit.« Haec ille; quae cum, Sancto nondum diu per Leonem X in sanctorum, seu potius ex dicendis beatorum, album relato, in litteras miserit, nec tunc primum, cum id factum a pontifice illo fuisset, eximium plane ac singularem, qualem verbis recitatis depingit, cultum in Calabria sancto fuisse delatum, verosimile appareat. Bailleto asserenti, Brunonem, cum beatis a Leone papa adscriberetur, fuisse et ex omnium fere in Calabria memoria deletum, et nullo ibidem cultu affectum, indubitanter assentiri non ausim, maxime cum ex veneratione, qua erga Sanctum, etiam beatis nondum adscriptum, Calabriae populos fuisse, recitata Blomenvennae verba indicant, veromisile [Col. 0463A] appareat, fuisse illi etiam cultum Sanctis proprium ab hisce delatum.

752. Verum, ut ut sit, fuisse eum equidem, etiam cum nondum beatorum honores a Carthusianis publice sibi deferri obtinuisset, pro Sancto ab hisce aliisque habitum honoratumve, ex apparitionis, qua Bruno sese una cum S. Vincentio Ferrerio spectandum Aloysio Bertrano aegrotanti exhibuit, relatione jam data, utpote in qua erga Brunonem, tanquam sanctum, modo peculiari affectus is fuisse traditur, fas est colligere uti etiam ex eo, quod Carthusiani tandem, qui eum fatente ipsomet Bailleto, privatim saltem sanctorum honoribus in Carthusiis a Calabrina diversis colebant, de illius seu canonizatione seu beatificatione procuranda etiam cogitarint. Camillus Tutinus [Col. 0463B] saepissime jam laudatus, in historiae ordinis Carthusiensis prospectu ad annum 1504, pro quo tamen perperam scribitur 1503, ita prodit memoriae: »In generali (Carthusianorum) capitulo, hoc anno celebrato, priores Carthusiani tractarunt de procuranda canonizatione S. Brunonis, et de recuperanda Carthusia S. Stephani de nemore, quae fere annos tercentum penes Cistercienses, et deinde (saeculi nimirum, si in brevi monasterii S. Stephani de nemore Chronico apud Tutinum pag. 195 recte notetur, quinti decimi initio, aut etiam nonnihil citius) ad abbates commendatarios pervenerat. Hinc ad litem prosequendam Jacobus de Aragonia, prior Carthusiae Neapolitanae, Matthaeus prior Bononiae, Ludovicus prior Mantuanae Carthusiae, et Hugo prior [Col. 0463C] Carthusiae Romanae deputantur. Erat ea tempestate abbas commendatarius Ludovicus cardinalis de Aragonia, Ferdinandi I regis Neap. nepos. Jacobus igitur, quem supra memoravimus, cum esset cardinalis affinis, Romae cum eodem caeterique priores de restitutione agunt, et plurimis hinc inde articulis discussis, et conditionibus appositis, cardinalis se exuere passus est. Verum cum ejus redditus jure emphiteotico ab Evangelista Tornafrancia Catacensi possiderentur, quo [an qui?] etiam suo juri cedere promiserat, Jacobus caetera impletus Neapolim venit, sed Evangelista, quem oblatae conditionis poenituerat, fuga dilabitur; verum regiis adhibitis diligentiis interceptus, ac promisso stare coactus est.«

[Col. 0463D] 753. Ita ille, non tantum Carthusianos sancti Patris sui canonizationi procurandae, verum etiam Calabrino S. Stephani monasterio de nemore recuperando animum adjecisse operamque porro dedisse, tradens. Neque vero religiosorum illorum virorum frustra hic conatus fuit; primo enim S. Stephani domum seu monasterium ordini suo restitui, ac deinde in album, si non sanctorum, beatorum saltem, primum suum institutorem pontificia auctoritate referri obtinuerunt, uti patescet ex iis quae de duobus hisce capitibus pro instituti mei ratione dicenda hic sunt. A Calabrini monasterii recuperatione, quod haec Sancti canonizationem seu potius beatificationem praecesserit, duco initium. Ac primo quidem an Carthusiani de monasterio illo recuperando [Col. 0464A] jam inde ab anno 1504 cogitarint, ipsemet Camillus Tutinus, qui id jam tum ab iis factum, verbis mox datis scribit, dubitare me facit. Etenim in chronico, quod concinnato a se ordinis Carthusiensis prospectui attexuit, ita memorat: »Anno 1505 Carthusiani monachi in capitulo generali Jacobo de Aragonia Carthusiae Neapolitanae, Matthaeo Bononiensis, Ludovico Mantuae, Hugoni Romanae prioribus demandarunt, ut monasterium S. Stephani religioni restituendum curarent. Hi post varios cum memoratis cardinali et Tornafrancia tractatus, post decennium protractos, mutuis hinc inde petitionibus conclusis, eo controversiam adduxerunt, ut monasterium in summi pontificis Leonis X manibus cardinalis resignaret, quo adimpleto, pontifex Carthusianis [Col. 0464B] cum omnibus ejus bonis iterum concessit et tradidit, et abbatialem titulum suppressit per bullam dat. Romae 1513.« Quare, cum Tutinus, ordinis Carthusiensis prioribus hic nominatis a capito generali, ut monasterii S. Stephani recuperationem tentarent, anno demum 1505, quod jam inde ab anno 1504 factum fuisse, verbis supra recitatis in prospectu docuerat, in mandatis datum fuisse, hic scribat, hocne, an illo anno Carthusiae S. Stephani recuperationem tentare decreverint Carthusiani, dubium sane ipsemet efficit.

754. Attamen, cum monasterium illud postquam anni jam decem ab incepto de restituendo eo Carthusianis tractatu essent elapsi, in manus pontificis, qui id deinde Carthusianis reddidit, resignatum [Col. 0464C] fuisse, verbis proxime datis etiam tradat, fuisse vere jam inde ab anno 1504 a Carthusianis de dicto monasterio recuperando tractatum, verosimilius apparet, quod bulla, qua id eis pontifex Leo X reddi jussit, anno 1513, uti ipsemet etiam Tutinus verbis recitatis fatetur, data notetur, facileque quidem ab anno 1504, non tamen ab anno 1505 ad annum usque 1513 annos decem excurrisse, queat intelligi. Instrumentum illud, quod et ei locum hic concedi, postulatum a me fuerit, et nonnulla, quae jam dicta sunt, confirmet, huc transcribo. Hisce verbis concipitur: »Leo episcopus servus servorum Dei ad perpetuam rei memoriam. Pro commisso nobis desuper apostolatus officio quo universalis Ecclesiae [Col. 0464D] regimini praesidemus, de ecclesiarum et monasteriorum, aliorumque regularium locorum omnium statu prospere et salubriter dirigendo continua reddimur attentione solliciti: unde aliqua ex eisdem monasteriis et locis, ut in eis gratior Deo vigeat observantia, crescat divinus cultus, et fidelium augeatur devotio, novis nonnunquam committimus gubernanda rectoribus, per quorum solertiae studium et providam diligentiam monasteria et loca ipsa, etiam alias votivis in spiritualibus et temporalibus proficiant incrementis.

755. »Sane monasterio S. Stephani de Bosco Cisterciensis ordinis Squillacensis dioecesis, quod dilectus filius noster Aloysius sanctae Mariae in Cosmedin diaconus cardinalis ex concessione et dispensatione [Col. 0465A] apostolica in commendam nuper obtinebat (commenda hujusmodi ex eo, quod idem Aloysius cardinalis illi hodie in manibus nostris sponte et libere cessit, nosque cessionem ipsam duximus admittendam. cessante) adhuc eo, quo, dum eidem Aloysio cardinali commendatum fuit, vacabat, modo vacante; nos vero, ultimum dicti monasterii vacationis modum, etiamsi ex illo quaevis generalis reservatio et in corpore juris clausa resultet, praesentibus pro expressis habentes ad provisionem super ipsius monasterii regimine celerem et felicem, ne monasterium ipsum longae vacationis exponatur incommodis, paternis et sollicitis studiis intendentes, post deliberationem, quam desuper cum fratribus nostris habuimus diligentem, demum ad dilectos [Col. 0465B] filios fratres Carthusiensis ordinis, in quibus regularis disciplinae observantia, vitae sanctimonia, et exemplares mores in dies tamquam novi palmites in agro Domini pullulare noscuntur, direximus oculos mentis nostrae. Sperantes, quod si in monasterio praedicto, in cujus ecclesia corpus S. Brunonis dicti ordinis Carthusiensis institutoris dicitur esse reconditum, et quod, ut ab aliquibus asseritur, olim ejusdem Carthusiensis ordinis domus fuit, dignitas abbatialis et Cisterciensis ordo perpetuo supprimerentur et exstinguerentur, et ordo Carthusiensis hujusmodi institueretur et plantaretur: et de caetero monasterium ipsum domus sub eadem invocatione S. Stephani nuncuparetur, et dicti Carthusiensis ordinis fratribus per eos juxta ipsorum ritus [Col. 0465C] et mores ac regularia instituta prout aliae ejusdem Carthusiensis ordinis domus reguntur et gubernantur, regendum et gubernandum perpetuo concederetur, ex hoc gratia Deo et accepta in dicto monasterio introduceretur bene beateque vivendi norma, augeretur divinus cultus, aliasque ejusdem monasterii statui in spiritualibus et temporalibus cum circumvicinorum fidelium spirituali consolatione feliciter consuleretur.

756. »Quibus omnibus debita meditatione pensatis, de dictorum fratrum consilio, auctoritate apostolica, tenore praesentium in eodem monasterio quovis modo, et ex cujuscumque persona vacet, etiamsi ejus provisio ex quavis causa ad sedem apostolicam [Col. 0465D] specialiter vel generaliter pertineat, dignitatem abbatialem et Cisterciensem ordinem hujusmodi perpetuo supprimimus et exstinguimus, et dictum Carthusiensem ordinem, ita quod de caetero non monasterium, sed domus ejusdem S. Stephani sit et denominetur, instituimus; illudque cum omnibus et singulis ejus mobilibus et immobilibus bonis, juribus et pertinentiis suis, dictis fratribus per unum priorem et fratres in decenti numero juxta eorum ritus et mores ac instituta regularia praedicta, et prout aliae dicti Carthusiensis ordinis domus leguntur et gubernantur, regendum et gubernandum perpetuo concedimus. Itaque liceat dilectis filiis modernis dicti Carthusiensis ordinis visitatoribus in provincia remotioris Lombardiae juxta morem ejusdem [Col. 0466A] Carthusiensis ordinis, infra cujus provinciae limites dicta domus S. Stephani consistit, Carthusiensis ordinis et illius fratrum hujusmodi nomine corporalem domus S. Stephani bonorum ac jurium et pertinentiarum praedictarum possessionem per se vel per alium seu alios propria auctoritate libere apprehendere, et, sicut praemittitur, regendam et gubernandam perpetuo retinere, illiusque fructus, redditus et proventus in fratrum et domus eorum usus utilitatemque convertere, dioecesani loci et cujusvis alterius licentia super hoc minime requisita.

757. »Ac priori et fratribus in ipsa domo S. Stephani pro tempore degentibus, quod ipsi et dicta domus omnibus et singulis privilegiis, gratiis, immunitatibus, [Col. 0466B] indulgentiis, exemptionibus, praeeminentiis, favoribus, et indultis spiritualibus et temporalibus, quibus aliae dicti Carthusiensis ordinis domus aut priores et fratres in illis pro tempore degentes generaliter utuntur, potiuntur, et gaudent, ac uti, potiri et gaudere poterunt quomodolibet in futurum, uti, potiri, et gaudere libere et licite possint, de simili consilio auctoritate praefata indulgemus, non obstantibus constitutionibus et ordinationibus apostolicis, ac dictorum ordinum juramento, confirmatione apostolica, vel quavis firmitate alia roboratis, statutis et consuetudinibus, caeterisque contrariis quibuscunque. Nos enim ex nunc irritum decernimus et inane, si secus super his a quoquam [Col. 0466C] quavis auctoritate scienter vel ignoranter contigerit attentari. Nulli ergo omnino hominum liceat hanc paginam nostrae suppressionis, exstinctionis, concessionis et decreti infringere, vel ei ausu temerario contraire. Si quis autem hoc attentare praesumpserit, indignationem omnipotentis Dei, et beatorum Petri et Pauli apostolorum ejus se noverit incursurum. Datum Romae apud S. Petrum anno incarnationis Dominicae millesimo quingentesimo tertio decimo, decimo septimo Kalendas Januarii, Pontificatus nostri anno primo.« Carthusianis itaque, uti ex huc jam transcripta Bulla manifestum est, Calabrinum S. Stephani de Bosco monasterium, sibi a Ludovico seu Aloysio de Aragonia, S. Mariae in Cosmedin diacono cardinali, de quo in Pontificum et [Col. 0466D] cardinalium Vitis tom. III, col. 187, Oldoinus, resignatum, anno 1513, 16 Decembris die, Leo X restituit; hujus autem haud dudum post possessionem illi adiere.

758. »Jacobus et Aragonia,« inquit in suo ordinis Carthusiensis prospectu ad annum 1514 Camillus Tutinus, »prior Neapol. cum priore Clarimontis, aliisque monachis et fratribus conversis Carthusianis die 27 Februarii monasterii S. Stephani de nemore possessionem cepit.« Dicti itaque monasterii possessionem anni 1514 vigesima septima Februarii die ac proin tribus nondum postquam id eis restitutum fuisset, elapsis mensibus, possessionem adiere Carthusiani; qui autem factum id sit, Zanottius in sua de S. Brunone Historia cap. 33 sequentem [Col. 0467A] fere in modum exponit: Jacobus de Aragonia, Carthusiae Neapolitanae prior provinciaeque visitator, ac Petrus Acerri, Claromontanae in Basilicata regni Neapolitani provincia Carthusiae prior convisitatorque, qui designati ad id fuerant, priores Bononiensem, Mantuanum et Romanum adjunctos sibi babentes litterisque pontificis ac regiis muniti, auxilio, quod eis Adamus Toraldus, Badulati baro, praestitit, sese ad S. Stephani monasterium contulerunt; quo cum pervenissent, a Cisterciensibus, qui voluntatis pontificis, per acceptas ab hoc litteras, jam ante facti fuerant certiores, supplicantium in morem inter festivum aeris campani sonitum obviam venientibus recepti ecclesiam mox sunt ingressi, cumque litteras pontificias ac regias praelegissent, [Col. 0467B] modo a jure praescripto, monasterii possessionem, solemnibus post rem factam Deo actis gratiis, adierunt. Ita fere quantum ad substantiam ille e Calabriae monumentis mss., quae, quod recentiori memoria gesta memorent, fidem hic mereri puto. Leo porro, qui erga Carthusianos benevolum sese praefati monasterii restitutione monstrarat, alio haud dudum post majori adhuc favore eos affecit. Etenim eodem anno 1514 miraculis, quae a S. Brunone patrata ferebantur, via judiciaria non discussis, Carthusianis, ut festum ejus annuum officio ecclesiastico celebrare, ejusque in precibus horariis commemorationem quotidie agere possent, vivae vocis oraculo concessit. Id litterae, quas ea de re Antonius cardinalis Papiensis, Carthusianorum protector, [Col. 0467C] ipso anno 1514 ad hos dedit, manifestum faciunt. Eas adeo, quod et ad Sancti nostri gloriam multum faciant, e Benedicti XIV papae de beatorum canonizatione et servorum Dei beatificatione lib. I, cap. 41, huc transcribo.

759. His verbis concipiuntur: »Antonius miseratione divina tituli sanctae Praxedis sanctae Romanae Ecclesiae presbyter cardinalis Papiensis necnon totius ordinis Carthusiensis protector universis, et singulis praesentes nostras inspecturis, et lecturis salutem in Domino sempiternam. Cum ex nostro protectionis officio benevolentiaque, ac pietate, qua universo Carthusiensi ordini praedicto afficimur, hodie ad pedes sanctissimi domini nostri Leonis divina providentia papae X praesentavimus venerabiles [Col. 0467D] religiosos viros DD. Matthaeum Bononiae, Ludovicum Mantuae, Jacobum Neapolis, et Hugonem S. crucis in Urbe ejusdem Carthusiensis ordinis domorum priores; et tam nos, quam religiosi praedicti plura de laudibus, praeconiis, ac vitae sanctitate beati Brunonis confessoris, ejusdem ordinis Carthusiensis primi fundatoris, ac institutoris, sanctitati suae retulissemus, et exposuissemus; qui Vir beatus, declinante Christiana militia, et propter iniquitatis abundantiam charitate plurimum frigescente, tanquam dux strenuus ad resistendum hostibus novum in Ecclesia instruxit et instauravit exercitum, et in vineam, quam Dominus sua dextera plantaverat, jam vitiorum vepribus et spinis obsitam, veluti solertissimus [Col. 0468A] pater familias, tot fideles conduxit operarios, ut uberiores in dies ex ea fructus sanctae Ecclesiae proveniant, et odorem suavitatis proferat, et sanctitatis.

760. »Ipsius namque beati confessoris multiplex doctrinae, vitae castigatissimae, innocentiae, ac munditiae exemplum plurimos generans sanctae adoptionis filios, generatque, et nutrit in dies incessanter; cujus meritis ordo praefatus exornatur, et comprobatur miraculis, et assidue, quasi de virtute in virtutem, crescit, rigans montes de superioribus suis, et de fructu odorum suorum satiatur terra. Idcirco nos una cum praefatis prioribus ab eodem Domino, Domino nostro, venerabilium virorum Francisci de Puteo moderni generalis, aliorumque priorum, et [Col. 0468B] universorum monachorum, monialium, conversorum, et personarum dicti ordinis nomine humiliter supplicavimus, ut pro omnipotentis Dei gloria, qui in suorum exsultat veneratione Sanctorum, ac beati praedicti confessoris honore, illiusque evidentissimis sanctitatis operibus, signi que virtutum, quibus in carne positus claruit, et ad coelos evocatus perpetuo splendet, proque tam praeclari ordinis decore de apostolica munificentia, et benignitate sub sexta Octobris die, qua die, posita carnis sarcina, idem beatus Bruno confessor ad perpetuam evolavit gloriam, festum quotannis in ejus memoriam, ac solemne officium dignis in Domino laudibus, et honoribus celebrandi, et commemorationem ejusdem caeteris diebus faciendi licentiam concedere dignaretur; [Col. 0468C] quamvis idem beatus Bruno confessor non reperiatur aliter canonizatus per summos pontifices praedecessores suos, ut moris est.

761. »Qui praefatus sanctissimus Dominus noster papa asserens, se jamdudum de laudibus, ac sanctitate ejusdem beati confessoris plurima intellexisse, arbitratus dignum esse, ac consonum rationi, ut, quem Deus in hoc saeculo tantis donis et gratiis insignivit, assumptum in coelis, magis ac magis venerandum, et cui viventi dederat cor omnipotens ad praecepta, et legem vitae, et disciplinae, eidem nunc apud thronum divinae gloriae existenti impendatur in terris debitae devotionis obsequium; hujusmodi nostris, et praefatorum priorum supplicationibus libenter annuens, dictis domino Francisco moderno, [Col. 0468D] ac pro tempore generali existenti, et aliis prioribus, monachis, monialibus, conversis ac personis dicti ordinis, in ipsius ordinis duntaxat domibus, et eorum ecclesiis, seu capellis, festum praedictum solemniter colendi, et devotione debita celebrandi, praefatique Brunonis corpus, et memoriam dignis in Domino laudibus prosequendi, et venerandi, officiumque conveniens in honore ipsius beati confessoris agendi, et decantandi necnon commemorationem singulis diebus faciendi, ex tunc, et de caetero in perpetuum cum Dei benedictione licentiam vivae vocis oraculo nobis facto benigne, ac favorabiliter concessit pariter, ac indulsit: non obstante quod idem beatus Bruno confessor [Col. 0469A] non inveniatur aliter canonizatus, ut supra: praesentibus quoque ibidem reverendissimo in Christo patre D. D. Laurentio Putio tituli sanctorum quatuor coronatorum sanctae Romanae Ecclesiae presbytero cardinale et reverendo patre domino Francisco Amellino camerae apostolicae clerico.

762. »Quare, ne apud quemquam de hujusmodi concessione possit aliquod dubium suboriri, praesentes manu propria subscriptas, et nostri soliti sigilli appensione munitas confici jussimus, et per nostrum quoque secretarium subscribi fecimus in fidei, robur, et testimonium praemissorum, et veritatis. Datum Romae in apostolico palatio die 19 mensis Julii anno 1514, pontificatus vero Domini nostri anno secundo. Antonius cardinalis Sanctae [Col. 0469B] Praxedis protector manu propria. Antonius Testa Verulanus.« Tales sunt litterae, quibus Antonius, S. R. E. tituli Sanctae Praxedis presbyter cardinalis Papiensis, ordinisque Carthusiensis protector, publice testatus est, quibuscunque ad hunc ordinem spectantibus sive viris sive mulieribus facultatem deferendi S. Brunoni cultum, iisdem litteris expressum, Leonem decimum, summum pontificem, vivae vocis oraculo indulsisse. Zanottius in adornata a se S. Brunonis historia seu Vita, cap. 33, ita fere quantum ad substantiam scribit: Leo decimus papa anno 1514, die decima nona Julii, Brevi, ab Antonio cardinali Papiensi, ordinis Carthusiensis protectore, sibi oblato, subscripsit, quo, ut monachi, moniales, atquae aliae quaecunque personae S. Brunonis [Col. 0469C] institutum profitentes, in monasteriis suis S. Brunonis festum solemni ritu officioque proprio sexta Octobris die quotannis celebrare, ejusdemque sancti Patris sui commemorationem in quotidiano officio ecclesiastico facere possint, concessit. Brevis hujusmodi autographum in majori Carthusia modo asservatur, in eoque pontificiae approbationis testes fuisse leguntur cardinalis Laurentius Puccius et Franciscus Armellinus, reverendae camerae apostolicae clericus.

763. Ita fere, ut jam monui, quantum ad substantiam ille. Verum recitatas Antonii cardinalis Papiensis litteras fuisse abs hoc scriptore pro Brevi, quod Leo decimus papa concesserit, perperam acceptas, [Col. 0469D] dubitandum non est, cum datum hoc fuisse scribat eodem anno et die, quo illae datae notantur, easdemque, quarum tamen nomina paulo aliter scribit, personas etiam, nempe S. R. E. cardinalem Laurentium Putium, et Franciscum Amellinum, Camerae apostolicae clericum, qui pontifici, cum vivae vocis oraculo praefatam facultatem Carthusianis concessit, in ipsis recitatis Antonii cardinalis Papiensis litteris adfuisse memorantur, Brevis pariter, quod Leoni decimo Antonius cardinalis, ordinis Carthusiensis protector, obtulerit, approbationi seu subscriptioni, per pontificem hunc factae, praesentes adstitisse affirmet. Ad haec Leonem, non Brevi, quod concesserit, sed vivae duntaxat vocis oraculo, Carthusianis, ut sanctum ordinis sui institutorem [Col. 0470A] honorare modo jam dicto possent, anno 1514, 19 Julii die indulsisse, Antonii cardinalis recitatae litterae, eo ipso anno 1514 ac die 19 Julii, quo breve hujusmodi ex Zanottii opinione datum fuisset, signatae, fidem faciunt; ut sane, quin is scriptor hallucinatus hic sit, dubitari nullatenus debeat. Nec ii qui S. Brunonem a Leone decimo canonizatione, aequipollenti saltem, Sanctis fuisse ascriptum contendunt, ab errore immunes videntur, quemadmodum § sequens aperiet.



§ XLVII. An Leo X papa Brunonem etiam canonizarit, et quaenam, ad gloriam Sancti posthumam facientia, concessam ab hoc pontifice cultum ei deferendi facultatem proxime sint secuta.

764. Leonem X papam non tantum, ut ecclesiasticus [Col. 0470B] Brunoni cultus deferretur, concessisse, verum etiam Sanctis eum ascripsisse seu canonizasse, nonnulli existimant; ac imprimis quidem ex his exstitisse videtur eruditissimus Annalium ecclesiasticorum parens Baronius, utpote in suis ad Martyrologium Romanum adnotationibus hodie de Brunone ita observans: »Vita functus est anno Domini 1101, relatusque est inter sanctos a Leone decimo pontifice.« Verum aliter longe sensit Benedictus XIV papa; etenim in suo De servorum Dei beatificatione et beatorum canonizatione opere, lib. I, cap. 41, § III, nullo pacto dici posse sanctum Brunonem a Leone X canonizatum fuisse, contendit, et sane non immerito, uti probant, tum quae ipsemet ibidem adducit, tum quae nos modo adducturi hic sumus. [Col. 0470C] Cum canonizatio, uti infra docebo, cultus praeceptum importet, non fuisse sane Brunonem vivae vocis oraculo, quo, ut ei cultus ecclesiasticus deferri posset, anno 1514 duntaxat impertiisse Leonem X papam, e recitatis cardinalis Papiensis litteris intelligitur, in sanctorum numerum ab hoc pontifice relatum seu canonizatum, manifestum est. Quare ut, sanctum Carthusianorum institutorem canonizatum a Leone fuisse verum esse queat, oportet ut altera hic illud post declaratione, vel vivae itidem vocis oraculo vel litteris expressa, fecerit. Verum declarationis, vivae vocis oraculo factae atque a declaratione, in cardinalis Papiensis litteris memorata, distinctae, qua in sanctorum numerum Leo [Col. 0470D] papa Brunonem retulerit, nullus omnino scriptor meminit.

765. Quod autem ad litteris seu bulla expressam, qua id fecerit, declarationem spectat, Tutinus quidem in Historiae ordinis Carthusiensis prospectu, pag. 135, postquam, Leonem X, ut publicus S. Brunoni cultus deferri posset, anno 1514 vivae vocis oraculo concessisse, narravit, ad annum 1515 subjungit: »Leo X bullam canonizationis sancti Brunonis generali ordinis Carthusiensis transmisit, et in ea plura in ordine servanda injungit.« Tutino porro, bullam a Leone, qua Sanctus canonizatus fuerit, datam fuisse, hic tradenti, alii etiam nonnulli assentiuntur. Nescio tamen, an hisce accenseri debeat Surius. Etsi enim ad scriptae a se Sancti [Col. 0471A] nostri Vitae calcem metrice hunc in modum ejus canonizationem describat:

Papa Leo, gestis et majestate verendus,
Cardineis patribus celebri circumdatus actu,
Certior est factus, quam sancte vixerit olim
Bruno; quod obsequium, dum vixit, praestitit urbi,
Quodque per hunc cultu divino Ecclesia crevit.
Hujus et audierat certo miracula quaedam.
Propterea votis Patrum concordibus illum
Rettulit in Divos; festum concessit eidem
Octobris sexta celebrari luce quotannis;
(Illo nempe die moriens ascendit olympum)
Erigere huic statuas, ac aedificare sacella
Permittens; super his confecta diplomata confert.
Ordinis haec nostri mater Carthusia servat
[Col. 0471B] Inter Romani multa instrumenta senatus;
huic tamen descriptioni praefigit hunc titulum: »Canonizatio, ut vocant, S. Brunonis carmine conscripta;« quibus e vocibus, fueritne vere a Leone papa Bruno canonizatus, dubitasse potest videri. Ad haec per diploma, cujus hic meminit, cum Zanottio (adi num. 762) Breve duntaxat, quo Sancti cultum Leo permisit, fortassis intelligit. Ut ut sit, bullam equidem, qua S. Brunonem Leo X canonizarit, datam non fuisse, pro indubitato debet haberi.

766. Id sic ostendo: quod si bulla hujusmodi, quae, facta licet tum Romae, tum alibi diligentissima indagine, inveniri haud potuit, anno 1515 a Leone data fuisset, ea utique aut generali reverendorum Patrum Carthusianorum capitulo, die septima Maii et sequentibus [Col. 0471C] dicto anno 1515 in Carthusia Majori celebrato, si Maium sit praegressa, aut certe, si mense hoc fuerit posterior, generali eorumdem reverendorum Patrum capitulo, anno 1516 die 21 Aprilis et sequentibus in Majori itidem Carthusia celebrato, nota fuisset: neutri autem e capitulis hisce generalibus nota illa fuisse ullo modo videtur. Patres enim, ut quotannis, prout a Leone pontifice fuerat concessum, S. Brunonis festum sexta Octobris die solemni ritu celebretur, officium conveniens de eo agatur, quotidianaque in officio ecclesiastico commemoratio instituatur, in priori e duobus illis capitulis generalibus ordinaverunt, hancque ordinationem nova condita in posteriori capitulo ordinatione [Col. 0471D] confirmaverunt, injungentes praeterea ut S. Bruno et in Litaniis conventualibus invocetur, et martyrologio inscribatur; bullam autem, qua Brunonem canonizarit, cultumque illum ei deferri pontifex jusserit, non commemorant, facere id utique, si bullae hujusmodi cognitionem habuissent, non omissuri. Ut quam verum id sit, studiosus lector perspiciat, nihilque, quod ad gloriam Sancti posthumam spectet, praeteream, ambas ordinationes illas, e Majori Carthusia a Carthusiano Parisiensi supra saepissime jam laudato mihi procuratas huc transcribo. Prior seu illa, quae in capitulo generali anni 1515 condita fuit, sic habet: »Cum sanctissimus dominus noster dominus Leo divina providentia papa decimus et modernus. nobis et ordini nostro [Col. 0472A] sua gratia dederit et concesserit licentiam et auctoritatem, ut in singulis domibus dicti nostri ordinis, et earum ecclesiis seu capellis possimus festum beati Brunonis Patris nostri solemniter colere, et debita devotione celebrare, ejusque corpus et memoriam dignis in Domino laudibus prosequi et venerari et officium conveniens in honorem ipsius agere et decantare, nec non commemorationem singulis diebus de eo facere. et alias, prout in desuper confectis litteris (nimirum cardinalis Papiensis, quas § praeced. dedi) plenius continetur.

767. »Propterea ne tantam gratiam neglexisse videamur, ad Dei et ejusdem Patris nostri laudem et honorem, Ordinis incrementum, et nostram nostrorumque omnium salutem, consolationem, et [Col. 0472B] pacem, dictarum litterarum mentem et tenorem insequentes, volumus et ordinamus, quod de caetero annis singulis perpetuis futuris temporibus die sexta mensis Octobris, qua die idem Pater noster, carne solutus, beata fuit immortalitate vestitus, festum praedictum in omnibus et singulis domibus totius Ordinis nostri praedicti et earum ecclesiis seu capellis in honorem et sub nomine et vocabulo ejusdem beati Brunonis confessoris cum candelis solemniter celebretur, et ab omnibus et singulis prioribus, monachis, conversis, et aliis personis dicti nostri Ordinis debita devotione colatur, ejusque corpus et memoria dignis in Domino laudibus veneretur, fiatque et decantetur de eo ipsa die sexta Octobris solemne officium cum duodecim lectionibus, capitulo, [Col. 0472C] refectorio, et caeteris caeremoniis, quae in solemnibus festis candelarum solent observari, in hunc videlicet, qui sequitur, modum. Ad primas Vesperas Antiphona super psalmos, Sint lumbi. Responsorium, »Beatus servus.« Ad Matutinas octo primae lectiones, sermo beati Augustini episcopi, qui incipit: »Dominus noster Jesus Christus,« sicut in festo S. Martini. Quatuor vero ultimae, Homilia beati Gregorii papae, quae incipit: »Sancti Evangelii,« super Evangelio secundum Lucam: »Sint lumbi vestri,« sicut in festo S. Benedicti. Ad Missam dictum evangelium: »Sint lumbi vestri.« Caetera omnia tam in Missa, utrisque Vesperis, Matutinis, quam caeteris Horis fiant sicut unius confessoris non episcopi, exceptis [Col. 0472D] orationibus, quae dicentur prout infra in pede praesentis ordinationis sunt notatae. Volumus pariter et ordinamus, quod in vigilia dicti festi fiat abstinentia et in die fiat sermo in capitulo monachorum et conversorum ad laudem ejusdem Sancti, et ad reformationem Ordinis, et cessetur ipsa die ab omnibus operibus, ut divinis laudibus facilius et devotius intendere valeamus.

768. »Item ordinamus, quod dictum festum scribatur in Calendariis ordinis sub dicta die sexta Octobris, et in Letaniis post sanctum Benedictum ponatur, scribatur, et ab inde dicatur »Sancte Bruno, ora pro nobis.« Item pariter Ordinamus, quod singulis diebus, quibus caetera dicuntur solita suffragia in Matutinis et Vesperis, immediate post [Col. 0473A] commemorationem sancti Joannis fiat de eo commemoratio in hunc modum: Antiphona, Similabo. Versus, Justum deduxit. Oratio, »Omnipotens sempiterne Deus, etc. Ut per ejus intercessionem et merita divinam in praesenti gratiam, et aeternam in futuro gloriam consequi mereamur.« Sequuntur Orationes ad Missam dicendae, quarum prima dicetur in die ad utrasque Vesperas, Laudes et Tertiam, et quotidie ad commemorationem in Matutinis et Vesperis. ORATIO. »Omnipotens sempiterne Deus qui renuntiantibus saeculo mansiones paras in coelo, immensam clementiam tuam humiliter imploramus, ut, intercedente beato Brunone confessore tuo, vota, quae profitendo fecimus, fideliter implere, et ad ea, quae perseverantibus in te dignatus [Col. 0473B] es promittere, valeamus salubriter pervenire. Per.« SECRETA. »Sacrandum tibi, Domine, munus offerimus, majestatem tuam suppliciter exorantes, ut per intercessionem et merita beati Brunonis confessoris tui, a peccatis omnibus et peccatorum omnium poenis absoluti, acceptum tibi sacrificium in tuae Passionis et nostrae Redemptionis memoriam offerre valeamus. Qui vivis.« COMPLENDA. »Per haec sancta, quae sumpsimus, Domine Deus, pium in nobis accende sanctae Religionis affectum, ut ejus, quem ut patrem in terris colimus, vestigia insequentes, quod, te donante, promisimus, te operante, implere, et cum vitae finis advenerit, ad te, qui via, veritas, et vita es, pervenire mereamur. Qui vivis,« etc.

[Col. 0473C] 769. Posterior, seu quae anno 1516 fuit praescripta, his verbis concipitur: »Ordinationem in praecedenti capitulo factam circa celebrationem festi beati Brunonis Patris nostri confirmamus, et eam perpetuo in Ordine nostro observari volumus et mandamus, hoc addito, quod, sicut in Letaniis privatis, ita et in conventualibus ponatur et scribatur, et ab inde dicatur: »Sancte Bruno, ora pro nobis.« Et in Martyrologio sub die sexta Octobris scribantur haec verba: In Calabria depositio beati Brunonis confessoris, primi institutoris ordinis Carthusiensis. Et nihilominus ordinamus, quod de vita ejus noviter impressa legatur in refectorio singulis annis in singulis domibus Ordinis in dicto festo.« Duas has ordinationes, [Col. 0473D] quae e codice ordinationum, a capitulis generalibus conditarum, in titulo, iis in capite praefixo, desumptae notantur, cum ipsis autographis concordare testatur ipsemet, qui iisdem subscribitur, reverendissimus ordinis Carthusiensis minister generalis Franciscus Biclet. Expende modo, studiose lector, duo ista jam recitata documenta, vixque dubito quin futurum sit, ut fateare, in horum saltem posteriori Carthusianos generalis anno 1516 celebrati capituli Patres pontificiarum, quibus S. Bruno canonizatus fuisset, litterarum facturos fuisse mentionem, si ad illorum hae cognitionem venissent, missaeque adeo, ut Tutinus verbis proxime recitatis memoriae prodit, ad ordinis Carthusiensis generalem fuissent. Cum enim, qua pontifex, publice Sanctum [Col. 0474A] coli, vivae duntaxat vocis oraculo impertierat, facultatis mentionem in priori facere capituli generalis anni 1515 Patres non omiserint, quis Bullae pontificiae, cultum Brunonis ecclesiasticum non tantum permittentis, sed etiam decernentis seu praecipientis, si bullam hujusmodi novissent, mentionem, arbitretur, capituli anni 1516 Patres facturos non fuisse in dictorum documentorum posteriori, quo confirmarunt, quod antea de cultu sancto Patri suo deferendo, cum is a pontifice, non praeceptus, sed permissus duntaxat fuisset, statuerant?

770. Adhaec in posteriori e duabus recitatis ordinationibus, anno ex dictis 1516 condita; generalis capituli tunc celebrati Patres bullae pontificiae, a Leone decimo papa ad ordinis Carthusiensis generalem [Col. 0474B] missae, qua hic pontifex S. Brunonem canonizarit, non tantum non meminere, sed bullam hujusmodi a Leone ad ordinis sui generalem missam non fuisse, in hac ipsa ordinatione sua conjiciendi ansam praebent. Dum enim hac, ut sanctus ordinis sui institutor martyrologio inscribatur, praecipiunt, non cum Sancti, sed cum Beati dumtaxat titulo fieri id jubent, secus tamen verosimillime facturi, si bullae pontificiae vi, qua Bruno canonizatione saltem aequipollenti, ut vocant, canonizatus fuisset, Sancti titulum ei competere perspectum habuissent. Nec est, quod reponas, Brunonem in praefata ordinatione, utpote qua per voces hasce, »Sancte Bruno, ora pro nobis,« in Litaniis conventualibus invocari jubetur, Sancti titulo etiam condecorari: e coelitibus enim, qui in [Col. 0474C] Litaniis hujusmodi, publice recitari haud solitis, invocantur, tam ii qui sunt, quam ii qui non sunt, in sanctorum album canonizatione seu formali seu aequipollenti relati, Sancti titulo solent affici. Verum demus etiam, nullius plane roboris esse, quae e capitularibus Carthusianorum ordinationibus contra assertam a Camillo Tutino, quam ad ordinis Carthusiensis generalem anno 1515 Leo X papa miserit, canonizationis S. Brunonis bullam in medium hactenus adduximus; bullam equidem hujusmodi a pontifice illo datam nunquam fuisse, ac proin nec ad ordinis Carthusiensis generalem missam, indubitatum esse vel idcirco debet, quod S. Bruno. Carthusianorum parens ac institutor, a Leone decimo [Col. 0474D] canonizatione nec formali nec aequipollenti Sanctorum numero fuerit adscriptus, uti, quae jam nunc dicturus sum, manifestum efficient.

771. Ante omnia, ut, an vere Sanctus a Leone canonizatus fuerit, melius perspiciatur, quid et canonizatio et beatificatio sit, sicque quidnam hanc inter et illam discriminis intercedat, videamus. Canonizatio, ut Benedictus XIV De servorum Dei beatificatione, et beatorum canonizatione lib. I, cap. 41, num. 1 docet, duplex est, alia formalis, alia aequipollens. Formalis, quae fit a summo pontifice, servata forma judiciali prolataque sententia, et observatis consuetis caeremoniis. Aequipollens, cum Dei servus, in antiqua cultus possessione existens, fama virtutum et miraculorum celebris, nulla prolata sententia [Col. 0475A] nec servato ordine judiciali, omissisque consuetis caeremoniis, coli jubetur in universa Ecclesia certo die per officii et missae recitationem celebrationemque, ritu etiam, contra ac in canonizationis formalis bullis (adi laudatum Benedicti XIV opus lib. I, cap. 38, num. 5 et seq.) fieri assolet, seu duplici seu semiduplici, quo fieri illud debeat, expresse ac nominatim, uti e variis canonizationis aequipollentis exemplis, a Benedicto XIV operis, mox iterum citati, lib. I, cap. 41, adductis, intelligitur, determinato seu praescripto, ulteriorique proinde (adi iterum laudatum Benedicti XIV opus lib. I, cap. 38, num. 5 et seq.) constitutione, ut Sanctus, qui canonizatione aequipollenti canonizatus fuit, ita coli possit, non requisita. Quod modo ad beatificationem [Col. 0475B] spectat, haec, non secus atque canonizatio, in formalem, atque aequipollentem dividitur: formalis quidem est, quando, praevia formali discussione virtutum et miraculorum, pontifex indulget ut servus Dei colatur, tanquam beatus, in aliquo certo loco; aequipollens vero, cum summus pontifex, praevia judiciali probatione famae virtutum et miraculorum, approbat sententiam latam a judice ordinario vel delegato super casu excepto a decretis Urbani VIII. Ita quantum ad substantiam in opere laudato lib. I, cap. 42, num. 8, idem Benedictus XIV.

772. In eo itaque canonizatio seu formalis seu aequipollens a beatificatione seu formali seu aequipollenti potissimum differt, quod beatificatio permissionem duntaxat, canonizatio cultus praeceptum [Col. 0475C] importet, itemque quod in beatificatione cultus ad aliquam provinciam, dioecesim, civitatem religiosamve familiam contrahatur, in canonizatione ad Ecclesiam universam extendatur. Jam vero, cum haec ita habeant, ac maxime quidem cum in iis, quae ad beatum, qui canonizatur, spectant, examinandis judicialis ordo seu forma ad canonizationem formalem requiratur, Brunonem sane hac Sanctis non fuisse a Leone adscriptum, manifestum est. Neque vero id quisquam contendit. Quod autem ad canonizationem aequipollentem pertinet, nec hac Brunonem sanctis Leo adscripsit. Hunc enim in universa Ecclesia per officium et missae celebrationem coli, eo modo, quem canonizationis aequipollentis descriptio, [Col. 0475D] num. praeced. data, includit, nunquam praecepit. Liquet id ex eo, quod, quemadmodum in Appendice ad gloriam Sancti posthumam probabo, anno 1623 a Gregorio XV papa, ut »festum S. Brunonis . . . die sexta Octobris . . . in Missali et Breviario Romano reponi, officiumque de eo semiduplex (verba sunt bullae, a Gregorio hac de re datae, infraque recitandae) ab omnibus ubique fidelibus recitari libere et licite posset ac valeret,« Carthusianis supplicantibus, concessum demum fuerit; unde consequitur, ut enimvero, Sanctum in universa Ecclesia per officium et missae celebrationem coli, eo modo, quem canonizationis aequipollentis descriptio, num praeced. data, involvit, Leo X papa jam antea haud praecepisset. Atque hinc, simulque ex ante dictis ulterius [Col. 0476A] consequitur, ut nec bullam, qua S. Brunonem canonizarit, anno 1515 dederit, nedum ad ordinis Carthusiensis generalem miserit, contra ac verbis supra recitatis Camillus Tutinus tradit, aliique nonnulli, ab eo, quantum opinor, in errorem inducti, hodieque existimant.

773. Porro cum Sanctus noster, qui ex jam dictis a Leone X canonizatus non fuit, non aliter quam vivae vocis oraculo, quo, ut cultu ecclesiastico officere eum possent, Carthusianis fuit concessum, a praefato pontifice beatis fuisse adscriptus inveniatur, non fuisse etiam id abs hoc factum beatificatione formali, sed tantum aequipollenti, facile, quantum opinor, quisque intelliget partim e jam data tum formalis, tum aequipollentis servorum Dei beatificationis [Col. 0476B] descriptione seu notitia, partim ex modo, quo in coelitum honoribus S. Brunoni concedendis Leo papa processisse asseritur tum a Blomenvenna huncque secuto Surio in concinnatis a se sancti Vitis, tum ab Antonio S. R. E. cardinali Papiensi in litteris supra huc transcriptis. Ad formalem enim (adi num. 771) beatificationem formalis, quae huic praeeat seu praevia sit, virtutum miraculorumque servi Dei, qui beatis adscribendus proponitur, discussio requiritur; modus autem, quo Leo decimus in concedendis S. Brunoni coelitum honoribus processit, sequens fuit: Cum hic pontifex, cui, ut S. Brunonem festo annuo officioque ecclesiastico honorandi quotidianamque de eo in precibus horariis commemorationem faciendi facultatem ordini Carthusiensi [Col. 0476C] concedere dignaretur, priores Carthusiani deputati, et Antonius S. R. E. cardinalis Papiensis totius mox dicti ordinis, cujus protector erat, nomine supplicabant, »jam dudum de laudibus ac sanctitate ejusdem beati confessoris plurima intellexisset, arbitratus dignum esse ac consonum rationi, ut, quem Deus in hoc saeculo tantis donis et gratiis insignivit, assumptum in coelis magis ac magis venerandum, et cui viventi dederat cor omnipotens ad praecepta et legem vitae et disciplinae, eidem nunc apud thronum divinae gloriae existenti impendatur in terris debitae devotionis obsequium,« postulationi eorum lubentissime consensit.

774. Ita supra jam datae num. 759 et seqq. Antonii [Col. 0476D] cardinalis litterae. Nec ab hisce ea in re Blomenvenna, cui etiam in substantia Surius ad amussim consonat, multum abludit. En ejus huc spectantia verba. Sic habent: »Sanctissimus dominus noster (nimirum Leo decimus papa) cum multorum relatione de eximia sanctitate beati Brunonis frequenter audisset, posthabita miraculorum inquisitione, indignum arbitratus est, eum, quem Deus tantis in hoc saeculo ornasset donis et gratiis, nunc assumptum in coelis maximis non efferri praeconiis, et cui dedisset omnipotens cor ad praeceptum et legem vitae et disciplinae, eidem nunc, apud thronum divinae gloriae quiescenti, debitae devotionis obsequium non impendi in terris. Et propterea non modo generose auctoritate apostolica annuit, verum etiam voluit ut [Col. 0477A] in singulis domibus totius ordinis Carthusiensis . . . . festum sanctissimi Brunonis confessoris annis singulis die sexta Octobris . . . . solemniter colatur, et congrua debitaque devotione celebretur.« Jam vero, eum Leo papa non formali virtutum miraculorumque discussione praemissa, sed sanctitatis dumtaxat, uti e jam datis Antonii cardinalis litterarum et Blomenvennae verbis intelligitur, fama impulsus, cultum ecclesiasticum, hisce itidem expressum, S. Brunoni deferri permiserit, manifestissimum sane est, formali id eum, utpote ad quam formalis virtutum miraculorumque discussio ex dictis requiritur, beatificatione non fecisse, ac proin nec hac, sed tantum aequipollenti, qualis tunc erat in usu, quaeque sententiae, a judice ordinario vel delegato super excepto [Col. 0477B] ab Urbani VIII decretis, utpote tum nondum exsistentibus, casu latae, approbationem pontificiam non exigebat, Sanctum nostrum beatis fuisse adscriptum.

775. Verum qualiscumque demum modus fuerit, quo Brunonem, sanctissimum Carthusianorum institutorem, beatis adscribi, a Leone decimo, summo pontifice, contigerit, fuit equidem ab hoc, ut illi caelitum honores publice deferre possent, Carthusianis concessum. Nec dudum hi facultatem illam irritam esse siverunt. Etenim ut in singulis ordinis sui domibus permissus a summo pontifice cultus ab omnibus prorsus seu clericis seu conversis sancto Parenti suo deferretur, in capitulo generali, quod anno 1515, dictae facultatis concessionem proxime secuto, [Col. 0477C] celebratum fuit, districte, quemadmodum ordinatio in hoc condita supraque huc transcripta fidem facit, statuerunt, jamque ab ipso anno 1514, quo concessa eis a pontifice dicta facultas fuerat, corpus S. Brunonis e S. Mariae de Turri, quemadmodum, nemine eis hac in re contradicente, Tutinus in Historiae ordinis Carthusiensis prospectu pag. 136 aliique docent, ecclesia ad ecclesiam S. Stephani de nemore transtulerant. Id quidem loco cit. dictus Tutinus, eodem demum anno 1515, quo condita fuit in generali ordinis Carthusiensis capitulo memorata ordinatio, factum scribit; verum quemadmodum hic scriptor, qui non prius quam seculo proxime elapso floruit, ac proin diu a re gesta abfuit, in asserenda [Col. 0477D] bulla, ad Carthusianos missa, qua Leo decimus papa S. Brunonem canonizarit, hallucinatus ex dictis est, ita etiam hic in assignando anno, quo sacrae Sancti reliquiae ex ecclesia S. Mariae ad ecclesiam S. Stephani de nemore fuerint translatae, omni dubio procul hallucinatur. Blomenvenna enim, qui eo ipso tempore, quo memorata sacrarum Sancti reliquiarum translatio contigit, in vivis exstitit, Carthusiaeque Coloniensis (adi in chronologico ordinis Carthusiensis Theatro Morotium et in Bibliotheca Carthusiana Petreium) priorem egit, fuisse illam jam inde ab anno 1514 factam, in contexta a se S. Brunonis Vita e Matthaei, Carthusiae Bononiensis prioris, qui rei gestae interfuerat, relatione memoriae prodit, omnesque prorsus scriptores alios, de re illa tractantes, [Col. 0478A] quos quidem viderim, sibi consentientes habet.

776. Verba, quibus Blomenvenna dictam translationem anno 1514 e laudati Bononiensis prioris, qui praesens huic adfuerat, testimonio affigit, sequentia haec sunt: »Anno Domini . . . 1514 domnus Matthaeus, prior domus Bononiae, qui et ipse ad negotium supra dictum (restitutionem monasterii S. Stephani) urgendum deputatus fuerat, cum translationi ossium sancti Brunonis personaliter interesset, sacrum illius caput, ne cum ossibus altari imponeretur, tenebat in manibus; turbis vero congregatis et amantissimi sui Patroni sanctis reliquiis privari formidantibus, satisfaciebat dicendo, opus, sacrum caput, ab ossibus segregatum, auro et argento vestiri lapidibusque [Col. 0478B] pretiosis ornari: atque ita diligentis custodiae suspicionem ipsis auferens, ex speciali licentia summi Pontificis partem aliquam capitis detraxit, et aliis communicavit, et praecipue venerabili patri Gregorio, priori domus Friburgensis, portionem modicam de eodem capite dedit anno Domini 1515 tempore capituli generalis, quam ille, minutatim dividens, per domos provinciae Rheni, sibi tanquam visitatori principali commissas, distribuit. Quia vero sanctus Bruno natione Coloniensis fuit, praefatus dominus Mathaeus reservaverat portionem parvam de eodem capite pro priore domus Coloniae, eique in praesentia reverendi prioris Majoris Carthusiae donavit plurimum gaudenti et devotione magna suscipienti anno 1516; qui Coloniam reversus eodem [Col. 0478C] anno pretiosissimum gratissimumque sibi munus in ecclesia domus suae deposuit die Inventionis sancti Stephani; pulveres vero, ex divisione decidentes, distribuit domibus provinciae Teuthoniae, scilicet sancti Salvatoris prope Trajectum, sanctae Mariae in Monichusen, sancti Andreae prope Amsterdam, et sancti Bartholomaei prope Delfft.

777. »Translatum est autem corpus sancti Brunonis anno Domini 1514 per dominum Joannem Rufi abbatem, et, ut mihi retulit dominus Matthaeus, de quo supra, impositum majori altari, ex candido marmore constructo, circumposito tabulato spissitudinis quatuor digitorum, crate etiam ferrea undique gyrante ipsum altare, cujus etiam mensa est de marmore [Col. 0478D] candido. Est autem altare istud locatum in capite ecclesiae sancti Stephani de Busco.« Ita ille, apertissime sane docens, sacrum S. Brunonis corpus anno 1514 fuisse translatum. Nec hoc tantum e recitatis Blomenvennae verbis habemus, verum etiam per Joannem Bufi abbatem, qui melius fortassis a Surio aliisque Joannes abbas S. Rufi vocatur, translationem fuisse peractam, eique etiam Matthaeum, Carthusiae Bononiensis Priorem, interfuisse. Ait porro in Sancti Vita a se conscripta cap. 33 Zanottius, solemnitati isti non tantum hunc, verum etiam Neapolitanae, Claromontanae in Basilicata regni Neapolitani provincia, Mantuanae et Romanae Carthusiarum priores praesentes austitisse. Et vero, licet id scriptoris synchroni aequalisve testimonio confirmatum [Col. 0479A] nuspiam inveniam, vel ex eo tamen, quod iidem priores, ut Turritanum S. Stephani monasterium Ordini suo restituendum curarent, deputati antea fuerint, verosimillimum autumo. Sed haec de iis, quae ad sacri thesauri translationem spectant dixisse sufficiat; nunc de hoc ipso nonnulla dicamus. Ex eo, dum solemnitas ista perageretur, per Matthaeum, Carthusiae Bononiensis priorem, capitis partem fuisse modo, quem exponit, decerptam, Blomenvenna verbis proxime datis docet, uti etiam partis illius portionem unam Gregorio, Carthusiae Friburgensis priori, anno 1515, alteramque Carthusiae Coloniensis priori anno 1516 a laudato Mattheo, Carthusianorum Bononiensium priore, fuisse donatam.

778. Ac prior quidem Coloniensis, cui sacrum [Col. 0479B] hoc donum fuit collatum, ipsemet qui isthaec in litteras mittit, quique, quod Leidae seu Lugduni Batavorum natus sit, Leidensis etiam a patria nominatus non raro invenitur, Blomenvenna exstitit, uti liquet tum ex tempore, quo Carthusiae Coloniensi a Petreio et Morotio praefuisse memoratur, tum ex Surio, qui eadem, quae verbis jam datis Blomenvenna, in conscripta a se Sancti nostri Vita memorans, sequentia prodit memoriae: »Quia sanctus Bruno patriam habuit Coloniam Agrippinam, idem dominus Matthaeus ejus capitis parvam portionem donavit domino Petro Leidensi, Carthusiae Coloniensis priori, cui munus illud fuit longe gratissimum, quique domum reversus anno 1516 donum pretiosissimum in ecclesia Carthusiae Coloniensis [Col. 0479C] die 3 Augusti reverenter deposuit.« Ita Surius. Verum qui factum, ut Matthaeus, Carthusiae Bononiensis prior, capitis S. Brunonis portionem Gregorio, Carthusiae Friburgensis priori, provinciaeque Rheni visitateri anno 1515, uti Blomenvenna verbis recitatis testatur, in generali ordinis Carthusiensis capitulo, de more in Carthusia celebrato, impertierit, nec tamen eodem tempore partem capitis, Carthusiae Coloniensi, quae et ipsa in Rheni provincia sita est, destinatam, Blomenvennae, qui etiam tunc provinciae Rheni visitator erat, in manus tradiderit? Cum e duobus singularum ordinis Carthusiensis provinciarum visitatoribus unus dumtaxat, uti in opere quod ordinis Carthusiensis Annales [Col. 0479D] inscripsit, Innocentius le Masson lib. III, cap. 22 docet, ad capitulum generale, in Carthusia Majori celebrandum, teneatur quotannis accedere, capituloque generali anni 1515 Gregorius, Carthusiae Friburgensis prior, tanquam dictae Rheni provinciae visitator, interfuerit, facile intelligitur, qui factum esse queat, ut Blomenvenna, licet et ipse provinciae Rheni visitator esset, capitulo generali anno 1515 non interfuerit, utque adeo ipsi Matthaeus, Carthusiae Bononiensis prior, parvam capitis S. Brunonis portionem, quam Carthusiae Coloniensi, quod in hac civitate natus Sanctus esset, destinarat, ante annum 1516 in manus non tradiderit, seu ad illud usque tempus, quo illum capitulo generali interfuturum sciebat, in manus tradendum reservarit.

[Col. 0480A] 779. Porro translationis Sancti nostri occasione non tantum sacrorum ejus lipsanorum partem Carthusiae Friburgensis prior, alteramque Coloniensis Carthusiae prior, qui cum aliis Provinciarum Rheni et Teutoniae seu Belgii Carthusiis, ut Blomenvenna etiam verbis supra huc transcriptis docet, sacrum donum communicarunt, obtinuere; verum etiam e sacro Carthusiensium ordine alii non pauci, ut dubitandum non apparet. Ac imprimis quidem Carthusiae Parisiensis alumni os digiti, quod hodieque, ut Bailletus tom. III Vitarum col. 91 docet, ad pedem statuae, Brunonem exhibentis, cernitur, sibi impetravere: At vero Zanottius in contexta a se Sancti Vita cap. XXXIII assertionem praeterea huc facientem suppeditat, quae, an veritati consonet, animi pendeo. [Col. 0480B] Ait enim, eo ipso tempore, quo sacrum Sancti nostri corpus transferri contigit, Jacobum de Aragonia, Carthusiae Neapolitanae priorem, e S. Brunonis corpore inferioris mandibulae partem una cum duobus dentibus, facta sibi ad hoc a Pontifice facultate, cepisse, sacraque illa lipsana ad Franciscum a Puteo, Carthusiae Majoris priorem, qui ad solemnem Sancto cultum procurandum non parum contulerat, dono misisse; Blomenvenna autem, qui ex jam dictis rei gestae fuit aequalis, eamque etiam e Matthaeo, Carthusiae Bononiensis priore, qui Sancti translationi praesens adstitit, verosimiliter audivit, sacrum illud donum Francisco a Puteo, Carthusiae Majoris priori, citius quam anno 1514, factum fuisse, idque [Col. 0480C] ei non dono missum, sed ab ipsomet Jacobo de Aragonia, Carthusiae Neapolitanae priore, coram oblatum fuisse, memoriae prodit.

780. En ejus huc facientia verba: »Cum negotium, inquit, hujus restitutionis (Calabrini scilicet S. Stephani monasterii) urgeretur seu tractaretur, tempore, quo capitulum generale Carthusiae celebrabatur, venit prior domus Neapolitanae, cui negotium hoc commissum erat, et praesentavit reverendo patri domino Francisco, priori domus Majoris Carthusiae, partem mandibulae cum duobus dentibus sancti Brunonis, narravitque cunctis audire cupientibus, abbates domus sancti Stephani, in qua sacrum corpus beati Brunonis requiescit, tanta diligentia sacras reliquias ejusdem metu Carthusiensium, ne scilicet [Col. 0480D] illud substraherent, custodivisse, ut, ossibus separatis atque ad diversa secretiora loca repositis, eisdemque locis saepe mutatis, nemo scire posset ubi sacrae essent reliquiae, praeter abbatem et alium fide dignum.« Hactenus ille. Atque his quidem suis verbis, ut consideranti patebit, apertissime tradit, Sancti mandibulam una cum duobus ejus dentibus ad Puteanum, Majoris Carthusiae priorem, a Neapolitanorum Carthusianorum priore dono non fuisse submissam, sed hunc ipsum, contra ac Zanottius scribit, dicto Carthusiae Majoris priori, cum capituli generalis tempore praesens ei adesset, sacrum illud munus obtulisse; quod autem ad tempus, quo res acciderit, spectat, tunc eam, cum, ut S. Stephani monasterium ordini suo restitueretur, Carthusiani [Col. 0481A] instarent, gestam scribit, ac proin antequam id hisce restitutum fuisset. Jam vero cum restitutionis hujus negotium anno 1514 mense Februario ex supra dictis Pontificii decreti, anno 1513 dati, quo ea fieri jubebatur, exsecutione terminatum fuerit, tuncque generale anni 1514 Carthusianorum capitulum, cujus tempore Jacobus, Neapolitanus prior, praefatum sacrum donum Francisco a Puteo offerre potuerit, celebratum certe (neque enim ante Pascha generalia sua capitula Carthusiani unquam habent) nondum fuisset, ex iis sane, quae Blomenvenna verbis rectatis scribit, consectarium omnino est, ut ante annum 1514, contra ac Zanottius tradit, Sancti nostri mandibulam una cum duobus ejus dentibus Francisco a Puteo, Carthusiae Majoris priori, per [Col. 0481B] Jacobum, Neapolitanae Carthusiae priorem, offerri contigerit.

781. Ast, inquies, cum Cistercienses, dum penes ipsos esset S. Stephani monasterium, studiose admodum ac callide, quemadmodum ex ipsismet recitatis Blomevennae verbis intelligitur, sacra S. Brunonis ossa occuluerint, qui factum, ut ex hisce mandibulam, quam una cum duobus Sancti dentibus Carthusiae Majoris priori dono daret, Jacobus, Carthusiae Neapolitanae prior, antequam monasterium illud Carthusianis restitutum esset, obtinuerit? Fateor, est sane cur nodus hic solutu appareat difficilis. Attamen cum locus, quo S. Brunonis corpus, aut, si mavis, sacra ejus ossa essent recondita, Antonio Sabino, bonorum omnium ac [Col. 0481C] redituum monasterii S. Stephani procuratori seu praefecto per cardinalem de Aragonia, commendatarium hujus abbatem, constituto, jam inde ab anno 1513, si Tutinus recte notet, aut etiam, si Zanottio fides sit, jam inde ab anno 1502 divinitus fuerit revelatus, fieri potest, ut mandibulam ex iis duosque dentes ante annum 1514 a dicto cardinali, qui bene erga Carthusianos erat affectus, Jacobus, Carthusiae Neapolitanae prior, affinitate cum eo conjunctus, acceperit. Quod cum ita sit, mandibulam S. Brunonis cum duobus ejus dentibus ante annum 1514 Francisco a Puteo, Carthusiae Majoris priori, datam fuisse, ob ea, quae Blomenvenna, auctor synchronus, ea de re memoriae prodit, verosimilius, quam oppositum, a Zanottio, auctore recentiore, [Col. 0481D] traditum, mihi apparet, licet interim huic [Col. 0482A] etiam suffragetur Camillus Tutinus, in Historiae ordinis Carbusiensis prospectu scribens, anno 1514 reliquias aliquot, de Brunonis corpore collectas, Carthusiis Majori, Coloniensi et Parisiensi distributas fuisse: cum enim is scriptor, quantum ad sancti reliquias, quas Coloniensis Carthusia anno 1514 obtinuerit, ex jam supra dictis certo erret, pondus iis, quae de tempore, quo Sancti mandibula una cum duobus ejus dentibus Francisco a Puteo seu Carthusiae Majori tradita fuerit, Zanotius in litteras mittit, addere non potest.

782. Caeterum etsi quidem, quae de tempore ac modo, quo capitis S. Brunonis mandibulam una cum duobus dentibus a Jacobo de Aragonia, Carthusiae Neapolitanae priore, Franciscus a Puteo, Carthusiae [Col. 0482B] Majoris prior, obtinuerit, Zanottius in litteras mittit, pro certis atque indubitatis, uti jam dicta probant, haberi haud queant, ei tamen, residuam capitis S. Brunonis partem, hermae argenteo, Sanctum repraesentanti, inclusam, in Calabrino S. Stephani monasterio honorifice hodieque asservari, lucubrationis suae saepissime laudatae cap. 33 proxime cit. asserenti, absque ullo scrupulo assentiendum apparet. Praeterquam enim quod Mattheus, Carthusiae Bononiensis prior, sacrum Sancti caput a reliquis ossibus sejunctum, auro et argento vestiendum, gemmisque ornandum esse, populo adstanti, ut Blomenvenna verbis supra recitatis docet, in Sancti translatione declararit, scriptor ille e Calabriae monumentis, quae saepissime laudat, certo [Col. 0482C] rescire potuit quae ea de re memoriae prodit, atque vel hinc dubitandum etiam non est quin veritati consonet, quod de reliquo Sancti corpore in S. Stephani monasterio sub magnifico altari in arca marmorea hodieque asservato e Calabriae pariter, quantum opinor, monumentis loco cit. docet, licet interim haec in rebus, ab aetate nostra remotioribus, fidem indubitatam facere non possint, hincque non pauca, quae ex hisce Zanottius hausit, quaeque data opera confutare operae pretium non erat, asserta silentio praetereunda seu negligenda in commentarii hujus decursu duxerim, non secus ac nonnulla alia quae ab aliis scriptoribus recentioribus traduntur, nec sat probato veritatis aut etiam verisimilitudinis fundamento suffulta arbitratus sum.




[Col. 0481]
VITA ANTIQUIOR, Auctore primorum quinque Carthusiae priorum chronologo anonymo,
Ex antiquissimo bibliothecae Carthusianorum Coloniensium ms. deprompta [(1) 1Kb] .


[Col. 0481D] CAPUT UNICUM.

Occasio conversionis S. Brunonis: solitudinem petere statuit, alios in idem propositum attrahit, Gratianopolim pergit, in Carthusiae eremum secedit, [Col. 0482D] ad pontificem, ex hac evocatus, se confert, solitudinem repetendi facultatem ab eo impetrat; in Turritanam Calabriae eremum se abdit, ibique moritur.

1. Anno Dominicae incarnationis 1082 vel circa illum, dum solemne studium floreret Parisiis, praecipue [Col. 0483A] in philosophia et theologia, et jure canonico, sicut generaliter consuevit, tale prodigium ibi dicitur accidisse. Quidam enim doctor praecipuus, et vita, ut videbatur, fama atque doctrina et scientia inter omnes doctores Parisienses excellenter honoratus, et mirabiliter gratiosus, gravi et ultima infirmitate praeventus, non diu decumbens diem clausit extremum.

2. Cumque tota die, qua defunctus est, more Parisiensi in aula, funere in feretro decumbente, fuissent continue decantata divina officia, in crastino mane, congregata ibidem universitate [(2) 1Kb] Parisiensi tam scholarium quam doctorum, ut tam honorabili viro solemnem et honorabilem praeberent funeralis officii sepulturam, cum reverendi [Col. 0483B] viri feretrum, in quo funus jacebat, vellent elevare ad ecclesiam deferendum, subito, cunctis stupentibus, qui mortuus videbatur et erat, elevato capite, resedit in feretro, et, omnibus audientibus, alta et terribili voce clamabat: Justo Dei judicio accusatus sum, et, hoc dicto, caput deposuit, et decubuit mortuus, sicut prius.

3. Qua voce cuncti attoniti et territi deliberaverunt, ipsum illo die nullo modo fore sepeliendum, sed usque in crastinum reservandum. Mane ergo sequenti cum multitudo maxima convenisset, et dictum funus, sicut prius, vellent ad ecclesiam deportare, defunctus, sicut prius, elevato capite, dolorosa et terribili voce intonuit: Justo Dei judicio judicatus sum.

[Col. 0483C] 4. Quam vocem multitudo, quae aderat, clare intelligens et audiens stupuit plus quam prius, et alterutrum conquirentes quid sibi vellent innuere tam insoliti et inexperti defuncti clamores, adhuc determinaverunt ipsum ad aliud crastinum usque nullatenus tumulandum. Tertio vero die cum propter ista prodigia civitas convenisset, et funus, cunctis praeparatis, vellent ad tumulum deportare, defunctus, sicut prius, jam tertio altissimo et moestissimo clamore personuit: Justo Dei judicio condemnatus sum [(3) 1Kb] .

5. Qua horribili sententia audita, quasi omnes immenso fuerunt timore et tremore percussi, certi facti de condemnatione tanti viri, qui inter alios et [Col. 0484A] super alios videbatur honestate vitae, claritate famae, dignitatis excellentia, et multiplici scientia ac sapientia praefulgere. Ea tempestate erat ibi magister Bruno [(4) 1Kb] , natione Teutonicus, de civitate Colonia non obscuris parentibus natus [(5) 1Kb] , ecclesiae Remensis canonicus et ibidem scholarum magister in theologia [(6) 1Kb] , qui suprascriptis vocibus salubriter territus atque compunctus allocutus est quosdam socios ibi praesentes infrascriptis vel similibus verbis:

6. »Eia, charissimi, quid faciemus? Omnes simul peribimus, non salvabitur, nisi qui fugerit. Si in viridi haec fiunt, in arido quid fiet? Si homo tantae dignitatis, tantae litteraturae, qui videbatur tam honestae vitae, qui erat tam celebris famae, sic indubitanter damnatus est, quid nos miserrimi homunculi [Col. 0484B] faciemus? Si lugubri voce unius homuncionis tam horribili et stupendo timore et tremore concussi et stupefacti sumus, quid faciemus, dum rugitus leonis, cum extremi judicii tuba aures nostras perculerit? Cum omnes audiemus: Surgite, mortui, venite ad judicium? Quo tunc fugiemus? Quomodo in tam horrendo judicio, ubi columnae coeli contremiscent, et angeli terrebuntur et territi purgabuntur [an turbabuntur?], apparere poterimus? Ubi tunc latebimus?

7. »Impossibile erit latere, intolerabile apparere; fugiamus igitur a facie gladii Dei, praeoccupemus faciem ejus in confessione, venite adoremus, et procidamus ante Deum, ploremus coram Domino, qui fecit nos. Postquam igitur hodie vocem ejus stupendam [Col. 0484C] audivimus, non obduremus corda nostra, sed exeamus de medio Babylonis, egrediamur Pentapolim, igne et sulphure jam succensam, et exemplo beati Pauli eremitae, beatorum Antonii, Arsenii, Evagrii aliorumque sanctorum cum beato Joanne Baptista antra deserti quaeramus, in montibus nos salvos faciamus, ut aeterni Judicis iram, et sententiam damnationis aeternae, et diluvii [an diluvium?] peccatorum in arca Noe, et in navicula Petri, in qua Christus ventum et tempestatem cessare fecit, id est, in navi poenitentiae evadere valeamus et pervenire possimus ad portum et tranquillitatem salutis aeternae.«

8. His vel similibus verbis atque sententiis seipsum [Col. 0485A] et quosdam socios alloquens et exhortans deliberaverunt ipse et sex alii probi viri secum abrenuntiare mundo et pompis ejus, et ad perpetuam poenitentiam peragendam eremi deserta competentia quaerere, et ibidem, relictis omnibus divitiis et deliciis et honoribus hujus mundi, accipere singuli cruces suas, et nudi nudum Christum sequi per arctam viam, quae ducit ad vitam, et latam ac spatiosam deserere, quae amatores et sectatores mundi perducit ad supplicia damnatorum.

9. Et ideo, quia audierant famam sanctitatis sancti Hugonis episcopi Gratianopolitani, qui prius aliquo tempore ejusdem magistri Brunonis in scholis creditur socius exstitisse [(7) 2Kb] , sancto spiritu inspirante, proposuerunt ad memoratum sanctum [Col. 0485B] episcopum simul accedere, et ejusdem auxilium et concilium requirere, ut in ejus dioecesi, quam audierant multis desertis montibus abundare, mererentur locum congruum obtinere, in quo suum sanctum et salubre propositum possent effectui mancipare. Septem igitur sancti viri suprascripti praedicta de causa ad praedictum sanctum episcopum, duce sancto spiritu, pervenerunt [(8) 1Kb] .

10. Et, ut utar omnino verbis scriptis in legenda Vitae S. Hugonis episcopi memorati, per summum pontificem, qui eum canonizavit, approbata, et confirmata [Col. 0486A] [(9) 1Kb] : »Adest magister Bruno vir religiosus scientia famosus, honestatis et gravitatis ac totius maturitatis quasi quoddam simulacrum; habebat autem socios magistrum Landuinum, qui post eum prior Carthusiae exstitit, duos Stephanos, Burgensem et Diensem (hi Sancti Rufi canonici fuerant, sed desiderio vitae solitariae eis, abbate favente, sese conjunxerat), Hugonem etiam [(10) 1Kb] , quem cognominabant Capellanum, eo quod solus ex eis sacerdotis fungeretur officio [(11) 1Kb] , duos laicos, quos appellamus conversos, Andream et Guarinum; quaerebant autem locum eremiticae vitae congruum, necdumque repererant [(12) 1Kb] . Hac ergo spe, simul et suavi sanctae conversationis odore trahente, venerunt; quos episcopus, non solum gratanter, sed et [Col. 0486B] reverenter suscepit, tractavit et voti compotes fecit.

11. »Ipso namque consulente et juvante ac concomitante, Carthusiae solitudinem intraverunt atque exstruxerunt anno Domini millesimo octogesimo quarto; episcopatus vero dicti sancti Hugonis quarto [(13) 2Kb] . Viderat autem praefatus sanctus episcopus circa idem tempus per somnium in eadem solitudine Dominum suae dignationi habitaculum construentem, stellas etiam septem ducatum sibi prebentes itineris [(14) 1Kb] . Erant vero et hi septem; [Col. 0487A] quapropter non istorum tantum, sed et qui successerunt eis, concilia libenter amplexus est, et usque ad mortem Carthusiae habitatores semper fovit, et beneficiis et conciliis; licet vero et prius divini amoris totus arderet incendiis, nec aliter tamen ad disciplinae coelestis exercitia eorum exemplis et familiaritate inferbuit, quam si flammanti quis faci plures alias circumponat ardentes.

12. »Erat cum eis non ut dominus aut episcopus, sed ut socius, sed ut frater numillimus et ad cunctorum, quantum in ipso erat, obsequia paratissimus; adeo ut vir venerabilis Guillelmus prior tunc S. Laurentii [(15) 1Kb] , postea S. Theofridi abbas magistro Brunoni etiam ipse non modica religiosa devotione alligatus, beati Hugonis tunc contubernalis, [Col. 0487B] (bini quippe per singulas habitabant cellas) apud magistrum Brunonem non leviter conquereretur quod pene omnia ad humilitatem spectantia intra cellam praeriperet officia episcopus, non saltem secum ut socius, sed potius conversaretur ut famulus.

13. »In tantum autem cremum devotus incolebat et sedulus, ut eum magister Bruno non nunquam exire compelleret, Ite, dicens, ite ad oves vestras, eisque, quod debetis, exolvite. Eo tempore magnae paupertatis et humilitatis ardore succensus dictus episcopus voluit equitaturas suas cunctas vendere, et de ipsarum pretio pauperibus erogare, propriisque pedibus in praedicatione discurrere; sed homo profundi cordis magister Bruno, cujus consiliis [Col. 0487C] non aliter quam praeceptis obtemperabat abbatis, non consensit, timens ne apud se de hoc forsitan extolleretur, aut a caeteris de singularitate judicaretur episcopis, aut, quod dubium non erat, id ipsum propter asperitatem et inaequalitatem consummare non posset itinerum.«

14. Omnia praedicta sunt verba domni Guigonis scripta in Vita S. Hugonis Gratianopolitani episcopi, quae hic inserenda judicavimus, quia in eis primordia fundationis Carthusiae declarantur, et magistri Brunonis excellentia innotescit et in hoc, quod eidem tam venerabilis, tam sanctus episcopus cum tanta reverantia, sic ferventer et humiliter adhaerebat, et cum eodem vere dici potest domus et ordinis [Col. 0488A] Carthusiensis patronus et fundator; et quamvis non primus, tamen quodammodo praecipuus institutor. Feliciter igitur fundata et inchoata fuit domus, et ordo Carthusiensis tempore summi pontificis Gregorii septimi, cui in papatu successit papa Victor, qui valde modicum, id est, tantum uno anno et mensibus quatuor circiter vixit. Quo mortuo, Urbanus secundus creatus est, cujus magister Bruno prius praeceptor fuerat et magister [(16) 1Kb] .

15. Hic cito post creationem suam recordatus sapientiae et sanctitatis et discretionis eximiae magistri sui Brunonis, statim cogitavit eum habere, ut eum dirigeret et juvaret ad apostolatus sollicitudinem et onera perferenda [(17) 1Kb] . Cum igitur praefatus magister Bruno jam sex annis eremum Carthusiae [Col. 0488B] inhabitasset, et vocatus ad curiam Romanam, oporteret eum summo pontifici obedire, et filiorum suorum cellicolarum societatem gratissimam, saltem ad tempus, deserere, ipsi subditi sui tanto sunt propter hoc dolore concussi, et tanta tristitia perturbati, quod omnino etiam ipsi dixerunt, se nullo modo in Carthusia mansuros, si eosdem accideret, tam dulcissimi et dilectissimi Patris orbari praesentia et providentia spoliari.

16. Magister igitur Bruno propter istam filiorum desolationem non leviter desolatus, obedientiae tamen debitum summo pontifici non volens nec valens licite denegare, ne locus Carthusiae, a cellicolis derelictus, ad profanas et indignas manus, aut usus saecularium deveniret, ipsum Casae-Dei abbati, qui [Col. 0488C] fuerat unus de primis fundatoribus, facta donatione et cessione, reliquit, confecto super hoc ei publico instrumento [(18) 1Kb] . Deinde venerabilis Pater, ad summum pontificem veniens, eidem non longo, sed brevi tempore assistens, consiliis et auxiliis salutaribus ejus multa onera supportabat, et multum in regimine sanctae Dei Ecclesiae ejus sollicitudinem sua promptitudine sublevabat.

17. Diu tamen patienter dissimulare non potuit tristitiam, et dolorem conceptum de suorum dispersione filiorum, et strepitus et tumultus curiae, impedientes dulcedinem et quietem, qua frui et pasci in eremo consueverat, graviter ferens et diutius ferre non sustinens, exposita summo pontifici sua [Col. 0489A] desolatione, cum summa instantia imploravit et impetravit a curia separari, et quod posset ad eremum et cellae jam praegustatam dulcedinem et desideratam requiem repedare.

18. »Et cum summus pontifex vellet eum confirmare in archiepiscopum Regiensem, ad quam ecclesiam, ipso papa annuente, electus fuerat [(19) 1Kb] , nullo modo consensit, sed ipso spreto atque contempto, apostolico valefaciens ad Calabriae quandam eremum, cui Turris nomen erat, Deo duce, pervenit, ibique, multis clericis et laicis congregatis, monasterium instituit, in quo usque ad finem vitae suae in solitariae vitae proposito humilitate constans, charitate flagrans, devotione fervens, Deo semper adhaesit, et ibidem itinerarii sui cursum [Col. 0489B] feliciter consummavit [(20) 1Kb] . Quem gloriosum Patrem adeptum fuisse bravium, et coronam felicitatis aeternae divina clementia per nonnulla miraculosa indicia declaravit.

19. »Prius tamen quam de curia recederet, ejus, ut creditur, meritis et precibus, divina misericordia omnes ejus socios et subditos revocavit, ita quod omnino omnes redire Carthusiam consenserunt [(21) 1Kb] . Et ideo magister Bruno impetravit a summo pontifice litteras ad venerabilem virum Siguinum abbatem monasterii Casae-Dei, quatenus locum Carthusiae derelictum per magistrum Brunonem omnino infra triginta dies a receptione papalium litterarum redderet et restitueret sociis ac subditis magistri Brunonis cum omni pristina libertate.

[Col. 0489C] 20. »Et istae videntur primae litterae papales, quae inveniuntur de ordine Carthusiensi facere mentionem [(22) 1Kb] ; quae circa principium Cartularii Carthusiae sunt conscriptae. Abbas vero Siguinus, recepto mandato apostolico, gratanter et hilariter obedivit, et magistro Landuino ac suis sociis locum Carthusiae libere et liberum reddidit per publicum instrumentum, quod circa principium Cartularii Carthusiae est transcriptum [(23) 1Kb] . Praedictum autem fratrem Landuinum magister Bruno priorem ordinaverat Carthusiae, antequam ad partes Calabriae transmearet [(24) 1Kb] .

21. »Quia igitur judicia Dei sunt incomprehensibilia [Col. 0490A] et abyssus multa, non est locus Carthusiae indignior judicandus ex eo, quod, postquam sex annis fuerat divino cultui dedicatus, a praedictis sanctis viris fuerit derelictus; sed potius propter hoc est mirabilior et dignior reputandus, quasi, qui etiam derelictus, tantae virtutis fuerit, quod suos incolas meruerit ac praevaluerit revocare, nec sine Dei cultoribus, nec absque divinis laudibus potuerit remanere.

22. »Sicut etiam divinae dispensationis Providentia apostolos, jam coeli et terrae principes, aeterna praedestinatione constitutos, in passione Christi nihilominus cadere permisit, et a veritate Christianae fidei separari [(25) 1Kb] , ita etiam quod aliqui ex discipulis, civitate sanctificata Jerusalem derelicta, ad [Col. 0490B] castella extrinseca infidelitatis vento dispersi, desperationis fluctibus vacillabant, Christo verumtamen corporaliter resurgente, resurrexerunt et ipsi spiritualiter, constantiores et firmiores in fide, et amore Christi postmodum permansuri, et quia jam recesserant ab Jerusalem stadiis sexaginta, eodem die redeuntes fuerunt Christi visione cum aliis discipulis reformati; ita Deus Carthusiae incolas primo dimisit recedere, ut postea redeuntes firmiores existerent, et in sancta perseverantia fortiores.

23. »Qui enim in fine sexti anni recesserant, in septimo anno redierunt [(26) 1Kb] , ut daretur eis intelligi, quod, sicut septima die Dominus in creatione primaria a laboriosis operibus requievit, et post passionem [Col. 0490C] eodem die quievit similiter in sepulcro, et septimus annus in lege generali [al., naturali] fuerat deditus requiei, et septies septimus annus dicitur jubilei, ita septimo anno habitatores Carthusiae redeuntes, ibidem a similibus cessantes operibus peccatorum, spirituali contemplationis requie recreati et in sepulcro Christi, id est in claustro et cellis absconditi quiescentes, tandem ad septimum septenarium jubilei, laudem et requiem aeternam aeternae gloriae designantis, ipsi tunc numero septem feliciter pervenirent.

24. »Bruno igitur, vir sanctissimus et gemina scientia praeditus, tam divina scilicet quam humana, [Col. 0491A] eloquentia Tulliana praeclarus, discretione, devotione, morum excellenti honestate praefulgens, coelestiumque virtutum copioso thesauro ditatus atque dotatus, Deo et hominibus dilectus et gratus, eremum Carthusiae rexit sex annis, et post, ut praedictum est, a papa vocatus, et non diu post [(27) 1Kb] ad eremum Calabriae, cui Turris nomen est, transiens, ibi, sancto constructo monasterio, multorum Dei servorum anachoretarum rector exstitit et minister [Col. 0492A] [al., magister], et ibidem, felici vitae suae cursu peracto, migravit ad Dominum post egressum Carthusiae undecimo anno nec plus, nec minus, sicut in libris Consuetudinum domni Guigonis, quae sunt in domo Carthusiae, continetur [(28) 1Kb] . Juxta sepulcrum ejus immediate fons vivus emanat, qui divina clementia in hujus Viri sancti meritis multis languoribus fidelium optatae confert remedia sanitatis [(29) 1Kb] .«




[Col. 0491]
VITA ALTERA, Auctore Francisco a Puteo Carthusiae Majoris priore,
Ex editione Basileae anno circiter 1315 adornata.



PROLOGUS. Cur Sancti Vitam describere aggrediatur, auctor exponit.
[Col. 0491B]

1. Non solum Dominum in sanctis ejus, sed etiam ipsos sanctos in Domino laudare jubemur, sicut scriptum est: »Laudemus viros gloriosos, et parentes nostros in generatione sua [(30) 1Kb] . Homines divites in virtute, et pulchritudinis studium habentes, pacificantes in domibus suis. Quorum corpora in pace sepulta sunt: et laudem eorum nuntiat Ecclesia.« Laudemus, inquam, et verbo et imitatione dignos laude monstremus viros, sic a virtute dictos, non quidem viatores, cum Veritas dicat: »Neminem salutaveritis in via [(31) 1Kb] ;« sed gloriosos, scilicet in gloriam jam receptos, et de sua immortalitate securos; [Col. 0491C] et parentes nostros spirituales, quorum fidem et opera imitari debemus, et quorum doctrina et exemplis Deo geniti sumus, secundum illud Apostoli: »Per Evangelium ego vos genui [(32) 1Kb] .« In generatione sua, id est, secundum ea quae fecerunt in vita sua.

2. »Homines divites in virtute.« Nam virtutes verae divitiae sunt, quae violenter auferri non possunt. »Pulchritudinis studium habentes.« Per veram fidem et debitam ordinationem cogitationum, affectionum et operum. »Pacificantes,« id est, pacem habentes et facientes in domibus suis. Quorum corpora in exspectatione pacis perfectae, quae dabitur in resurrectione, sepulta sunt: et laudem eorum nuntiat Ecclesia, eorum videlicet exempla, [Col. 0491D] et gloriosa facta narrando ad Dei honorem et aliorum informationem. Hoc est enim illud juge sacrificium quod in Dei Ecclesia sine intermissione offertur. [Col. 0492B] Sacrificium acceptabile, holocaustum pingue, non hircorum aut vitulorum, sed laudis; dum scilicet laudatur Deus in sanctis suis ab homine, quem creavit, quem redemit, cui et regnum coeleste promisit. Hoc est sacrificium Deo gratum, credentibus vero utile et necessarium. Necessarium quidem, cum per prophetam Dominus dicat: »Immola Deo sacrificium laudis [(33) 1Kb] .« Ei vero gratum et acceptabile, quia »sacrificium laudis, inquit, honorificabit me [(34) 1Kb] .« Nobis autem utile, quia illic ostendam illi salutare Dei, Christum scilicet, qui caput est omnium sanctorum, et merces eorum.

3. Laudemus igitur, dilectissimi fratres. Dominum in sanctis ejus: et praecipue in hoc beatissimo patre nostro Brunone, cujus hodie festivitas agitur, [Col. 0492C] qui nos in Christo genuit: qui vitae viam nobis in eremo praeparavit, et vivendi normam suo exemplo monstravit. Et quamvis eum ut dignum est laudare non sufficiamus, ab ejus tamen laude cessare non debemus. Exaltemus itaque eum et laudemus, quantum possumus, quia major est omni laude. Narremus mirabilia ejus, quae fecit; annuntiemus inter gentes opera ejus, ut ex eis glorificetur Deus, et ut nos eum, quem Patrem habere meruimus in terris, socium et confratrem, ejus nos adjuvantibus meritis et precibus, habere mereamur in coelis.



CAPUT PRIMUM. Occasione defuncti, qui sese damnatum, inter solemnes exsequias e feretro proclamat, in solitudinem secedere Bruno statuit, alios in idem propositum attrahit, iterque cum his ad Hugonem, Gratianopolitanum episcopum, suscipit.
[Col. 0492D]

4. Temporibus Gregorii septimi, Romani pontificis [(35) 1Kb] , et Henrici quarti imperatoris [(36) 1Kb] circa [Col. 0493A] annum salutis nostrae octogesimum secundum supra millesimum, cum in Parisiensi civitate solemne floreret studium, abundans tum multitudine scholarium et perquam copiosa caterva doctorum solemnium in omni doctrinarum genere, tale in ea contigit horrendum et memorandum spectaculum. Quidam enim solemnis doctor, inter caeteros doctores praecipuus, scientia et moribus excellenter ornatus, ac prae caeteris honoratus, gravi quadam infirmitate praeventus, lecto decumbens, vitae suae diem clausit extremum. Cui cum solemnes de more pararentur exsequiae, ad eum honorandum convenit magistrorum, studentium, et quorumdam civium multitudo copiosa. Quibus comitantibus et funus prosequentibus, defuncti corpus ad ecclesiam, in [Col. 0493B] qua sepulturae dandum erat, delatum est. Cumque ab invitatis ecclesiasticis, qui tunc aderant, defunctorum solitum decantaretur Officium, cum ventum est ad eam lectionem, quae incipit: »Responde mihi,« surrexit, qui erat mortuus, et erecto paululum capite, resedit in feretro, cunctisque videntibus et audientibus, ac prae novitate rei stupentibus, alta, licet horrenda, voce clamare coepit et ait: JUSTO DEI JUDICIO ACCUSATUS SUM.

5. Quo dicto, iterum recubuit. Illi vero, qui haec audierant et viderant, non modicum nec immerito territi, decreverunt consulte quidem et provide, sepulturam ejus in crastinum differendam, rei exitum praestolantes. Die itaque sequenti cum tantum [Col. 0493C] spectaculum jam fuisset in tanta civitate divulgatum, ad dictam ecclesiam convenit maxima et quasi innumerabilis utriusque populi multitudo. Ubi reinceptis et inde continuatis exsequiis, dum ventum est ad ejusdem lectionis initium, idem defunctus, ut pridie, de loculo, in quo mortuus jacebat, exsiliens, dixit: JUSTO DEI JUDICIO JUDICATUS SUM. Et hoc dicto, intra feretrum iterum se recepit; unde crevit inter astantes admiratio non parva. Quia tamen ex hoc nondum fuerant de ejus reprobatione certi; cum verba illa accusatus sum et judicatus sum, possent etiam in bonam partem interpretari, tanquam ipse primo injuste fuisset ante tribunal [Col. 0494A] Christi ab eo, qui perdere cuncta festinat, indebite accusatus, et inde justo Dei judicio ab ejus calumniosa accusatione liberatus, cunctis placuit et in sequentem tertium diem ejus sepulturam proferre.

6. Tertia itaque die factus est concursus nimius virorum et mulierum, ita ut pene tota civitas ad tam mirandum Dei judicium agnoscendum conflueret. Et ecce, cum priore more exsequiae continuarentur et fierent, surrexit jam tertio idem defunctus, et voce valida, cunctis mortalibus metuenda, dixit: JUSTO DEI JUDICIO CONDEMNATUS SUM. Quae vox, tam stupenda et horrenda, et a saeculo inaudita, omnes, qui astabant, pene exanimes reddidit. Qui tamen omnes, eum tanquam a Domino reprobatum, et ejus justo judicio (ut ipse idem attestatus [Col. 0494B] erat) condemnatum, omni Ecclesiae suffragio, necnon et ecclesiastica sepultura indignum judicantes, in sterquilinio sepeliri fecerunt [(37) 1Kb] . Unde cum in Parisiensi et caeteris vicinis ecclesiis quarta lectio in agendis justis defunctorum incipiat per quantas habeo iniquitates, omissis verbis seu dictionibus illis prioribus: Responde mihi, fertur a nonnullis, quod dicta verba fuerunt ex tunc inde deleta ob perpetuam et indelebilem tam expavendi judicii memoriam [(38) 1Kb] .

7. Aderat autem tunc huic tam horrendo spectaculo inter caeteros doctores beatus Bruno, natione Teutonicus ex civitate insigni et regia Agrippina Colonia, de parentibus, non tam genere quam virtute claris et nobilibus ortus [(39) 1Kb] , Remensis ecclesiae [Col. 0494C] canonicus, doctor et scholarium Parisiensium magister [(40) 1Kb] . Doctor utique in divinis praecipue litteris, ut ejus scripta testantur [(41) 1Kb] , eruditissimus et prae caeteris honoratus. Qui ex his tam insolitis, tam horribilibus, et toties iteratis vocibus salubriter territus, et quasi consternatus, vocatis nonnullis ex sibi magis familiaribus sociis et discipulis (inter quos erant magister Landuinus, qui post eum primus prior Carthusiae fuit, duo Stephani, unus Burgensis, alter Diensis, ambo canonici sancti Rufi secus Valentiam Allobrogum, Hugo Capellanus, et duo laici (Andreas scilicet et Guarinus) ait [(42) 1Kb] : [Col. 0495A] Frequenter, cum Apostolum legeremus, audivimus, nunc vero etiam experimento didicimus, fratres mei in Christo dilectissimi et desiderantissimi, quam incomprehensibilia sint judicia Dei et investigabiles viae ejus.

8. Hunc enim defunctum, dum adhuc viveret, et vidimus et cognovimus, virum utique humana sapientia doctum, virtutibus (si tamen verae in talibus virtutes sint) ac moribus ornatum, et secundum exteriorem sapientiam castum, prudentem, pudicum, domui suae bene praepositum, et ab omnibus honoratum, ac magno in pretio habitum, nunc vero ex ore ejus audivimus, justo Dei judicio esse condemnatum. Justo quidem, quoniam justus Dominus et justitias dilexit, cujus propterea judicia [Col. 0495B] non possunt esse nisi justa, licet plerumque et ut plurimum occulta sint: Justo, inquit, Dei judicio condemnatus sum. Vox profecto terribilis et metuenda; quae, o utinam, sonaret jugiter in auribus nostris, et cordis intima penetraret, ut cum, cujus judicium effugere non possumus, timeremus, et timendo fugeremus a ventura ira, et salutis, dum tempus est, quaereremus opportuna media! Consideremus, quaeso, fratres mei, quid isti nunc in inferno prodest tanto labore quaesita scientia, cum continua et perpetua laboret caecitate et ignorantia? Quid divitiae, cum nec guttam aquae ad refrigerandam linguam habere valeat [(43) 1Kb] ? Quid honores, quid deliciae? cum tot nunc cogatur subire tormenta, quot in mundo habuit oblectamenta.

[Col. 0495C] 9. Vidimus corpus ejus nunc sine honore sepeliri in sterquilinio, cogitemus, animam ejus sepultam esse in inferno, aeternis incendiis cum impiis aeternaliter cruciandam; ubi vermis eorum non morietur, et ignis non exstinguetur; ubi ardor incomparabilis, foetor intolerabilis, dolor interminabilis. Ubi quaerent homines mortem, nec invenient. Nam tunc mors immortalis erit, quae depascet eos, non ut moriantur, sed ut ad poenas iterum renoventur. Quid igitur faciemus? Ad cujus consilium fugiemus? Omnes enim nos quasi oves erravimus, unusquisque in viam suam declinavit; nec est, qui faciat bonum, non est usque unum. Omnes peccavimus, injuste egimus, iniquitatem fecimus. Omnes nos filii irae [Col. 0495D] sumus, pari propterea poena digni, nisi nos inde eripiat misericordia Christi. Quid faciemus? Nonne et omnes simul peribimus? Nonne, si huic non pepercit, nec angelis peccantibus, nec ramis naturalibus, putamus quod neque parcat et nobis? Putamus quod sit abbreviata manus ejus, ut ultra misereri non possit? Aut quod continebit in ira sua misericordias suas? Absit.

10. Quid igitur faciemus? O fratres mei, in re [Col. 0496A] tam perplexa, tam ardua, et tam gravi, ne in viribus propriis confidisse videamur, quaeramus consilium. Non a Judaeis, qui in sola legis observatione justificari se credunt. Non a Graecis et antiquis eorum philosophis, qui in sua virtute confidunt. Non a caeteris saeculi hujus conquisitoribus et sapientibus, qui ignorant quae Dei sunt; sed potius ab iis qui timent Dominum, qui ambulant in viis ejus. Consulamus igitur primo advocatum nostrum, quem habemus apud Patrem, Jesum Christum justum, qui est propitiatio pro peccatis nostris, et, quid dicat, audiamus. Quoniam, inquit, impletum est tempus, et appropinquavit regnum Dei, poenitemini et credite Evangelio [(44) 1Kb] , quia nisi poenitentiam egeritis, omnes simul peribitis [(45) 1Kb] . Audiamus et [Col. 0496B] Domini praecursorem Joannem, de quo scriptum est, quod inter natos mulierum non surrexit major eo [(46) 1Kb] . Ipse enim praedicans in deserto Judaeae baptismum poenitentiae in remissionem peccatorum, ait: »Poenitentiam agite; appropinquavit enim regnum coelorum [(47) 1Kb] .«

11. Et iterum ad Pharisaeos et Sadducaeos: »Genimina (inquit) viperarum, quis demonstravit vobis fugere a ventura ira? »Facite igitur dignos fructus poenitentiae [(48) 1Kb] .« Audiamus etiam principem apostolorum Petrum dicentem in Actibus apostolorum ad populum Judaeorum: »Poenitemini et convertimini ut deleantur peccata vestra [(49) 1Kb] .« Et iterum, cum quidam ex eis compuncti corde dicerent ad Petrum et ad reliquos apostolos: »Quid [Col. 0496C] faciemus, viri fratres?« Petrus vice omnium respondit: »Poenitentiam agite, et baptizetur unusquisque vestrum in remissionem peccatorum vestrorum, et accipietis donum Spiritus sancti [(50) 1Kb] .« Hinc propheta ait: »Si poenitentiam egerit gens ista a malo suo, quod locutus sum adversus eam, agam et ego poenitentiam super malo quod cogitavi ut facerem ei [(51) 1Kb] .« Et Sapiens, »Si poenitentiam (inquit) non egerimus, incidemus in manus Domini, et non in manus hominum [(52) 1Kb] .« Hoc itaque sanum est et salubre consilium, fratres mei, si Dei justam vindictam et tremendum ejus judicium effugere volumus, ut poenitentiam agamus, et lacrymis peccata purgemus. Haec namque est via quae ducit [Col. 0496D] ad vitam. Haec secunda post naufragium tabula, per quam peccatores salvantur, et per quam Deus ad misericordiam inclinatur.

12. Propterea, dilectissimi, abjicientes omnem immunditiam et abundantiam malitiae, suscipiamus in mansuetudine insitum verbum, quod potest salvare animas nostras. Convertamur ad Dominum, et miserebitur nostri, quoniam benignus est et praestabilis super malitia; nec vult mortem peccatorum, [Col. 0497A] sed magis ut convertantur et vivant. Nec converti differamus in crastinum; quia, qui poenitentibus veniam spopondit, peccantibus diem crastinum non promisit. Unde qui congruum poenitentiae tempus perdunt, frustra ante regni januam cum precibus veniunt. Quibus per Salomonem Dominus ait: »Vocavi, et renuistis; extendi manum meam, et non fuit qui aspiceret; despexistis omne consilium meum, et increpationes meas neglexistis. Ego quoque in interitu vestro ridebo, et subsannabo, cum vobis, quod timebatis, advenerit. Cum venerit repentina calamitas, et interitus, quasi tempestas, ingruerit, quando venerit super vos tribulatio et angustia; tunc invocabunt me, et non exaudiam; mane consurgent, et non invenient me [(53) 1Kb] .«

[Col. 0497B] 13. Simus igitur factores verbi hujus, et non auditores, fallentes nosmetipsos. Imitemur saltem Ninivitas illos, qui conversi sunt in praedicatione Jonae, et praedicaverunt jejunium, et involuti sunt saccis, et egerunt poenitentiam. Et vidit Dominus opera eorum, quia conversi sunt de via sua mala, et misertus est super malitia, quam locutus fuerat ut faceret eis, et non fecit. Sic et nos faciamus; quia major est, quam Jonas hic, qui ait: Poenitemini et credite Evangelio. Aperiamus pulsanti, vocantem sequamur. Quid dico vocantem, imo certe trahentem et cogentem intrare. Non enim vox ista, quam nunc audivimus, facta est propter eum, qui defunctus est, quia, quamvis sit apud inferos poenitentia, sera tamen et infructuosa, sed propter [Col. 0497C] nos, ut nobis vox ipsa proficiat, quos adhuc divina patientia longanimiter exspectat. Non igitur ultra de die in diem differamus: quia, qua hora Dominus venturus sit, ignoramus, nec incertam mortis horam praevidere valemus.

14. His auditis, unus ex astantibus, magister scilicet Landuinus, natione Tuscus, ex civitate Luca, vir utique doctus et timoratus, ait: »Magister bone, jam scimus quia verax es, et legem Dei in veritate doces;« verba enim tua verissima sunt, quia Dei iram et justam indignationem effugere non poterimus, nisi lacrymis peccata purgemus. Verum quia scriptum est quod »omne quod est in mundo, concupiscentia carnis est, et concupiscentia oculorum, et superbia vitae [(54) 1Kb] ;« quis, quaeso, [Col. 0497D] innocens inter malos tutus vivere aut dignos poenitentiae fructus agere potest, ubi superbia inflat, avaritia enervat, luxuria inquinat? Ubi lites, contentiones, aemulationes, oblocutiones, invidiae? Ubi fiunt latrocinia, perpetrantur homicidia, falsa proferuntur testimonia, committuntur adulteria, incestus, fornicationes, sacrilegia, veneficia, et similia? [Col. 0498A] Ubi periit in conversatione simplicitas, in societate charitas, in actione justitia, in locutione veritas, et in proximorum necessitate pietas? Ubi denique refrixit charitas et superabundavit omnis iniquitas, teste propheta, qui ait: »Non est misericordia, non est veritas, non est scientia Dei in terra [(55) 1Kb] .« Aspexi illam, et ecce vana erat, et coelos, et non erat lux in eis. Vidi montes, et ecce movebantur, et omnes colles turbati sunt. Intuitus sum, et ecce non erat justus, et omne volatile coeli recessit [(56) 1Kb] .

15. Unde difficile videtur, imo pene impossibile, mundum quemquam et ab omni peccato liberum, in mundo posse vivere aut dignos in eo agere fructus poenitentiae. Nam, ut Augustinus ait, inanis est [Col. 0498B] poenitentia, quam sequens culpa coinquinat [(57) 1Kb] . Nilque prosunt lamenta, si replicantur peccata. Et vulnus iteratum sanatur tardius. Et Gregorius: Qui, inquit, admissa plangit, nec tamen deserit, poenae se graviori subjicit; unde ad veram poenitentiam [(58) 1Kb] necessario requiritur ut peccatorum causae penitus excidantur. Et propterea si ad hunc poenitentiae perfectae gradum pervenire volumus (quia mundum istum sensibilem, quem cernimus, quandiu in carne vivimus, omnino deserere non possumus) necesse est ut saltem, quae in mundo sunt, omnia penitus relinquamus, dicente Domino: »Omnis ex vobis, qui non renuntiat omnibus, quae possidet, non potest meus esse discipulus [(59) 1Kb] .« Et iterum ad adolescentem de vita aeterna interrogantem: »Si [Col. 0498C] vis, inquit, perfectus esse, vade, et vende omnia quae habes, et da pauperibus, et veni, sequere me [(60) 1Kb] .«

16. Qui, cum haec audiens tristis abscessisset, ait ad discipulos Dominus: »Amen dico vobis, quia dives difficile intrabit in regnum coelorum [(61) 1Kb] .« Hinc ait Sapiens: »Qui confidit in divitiis, corruet [(62) 1Kb] ; et qui festinat ditari, non erit innocens.« Et iterum: »Si dives fueris, non eris immunis a delicto [(63) 1Kb] .« Nam »qui volunt divites fieri, inquit Apostolus, incidunt in laqueum diaboli [(64) 1Kb] .« His igitur omnibus, juxta Domini consilium, calcatis, distractis et pauperibus erogatis, Christum sequamur et imitemur. »Qui, cum dives esset, egenus factus est, ut nos ejus ditaremur inopia.« [Col. 0498D] Et quia, doctissime Magister, te docente, veritatis viam et justitiae semitam agnovimus, cum periculosum sit, vicino serpente dormire, et inter flammas illaesis pedibus ambulare difficile, restat ut locum nobis inquiramus, in quo, licet in mundo, quasi sine mundo ab hominum consortio separati, peccata nostra deflere et poenitentiae dignos fructus facere [Col. 0499A] valeamus. Doce nos igitur, quaeso, et locum talem nobis ostende, et quidquid inde decreveris, faciemus. Nam salus nostra in manu tua est.

17. Ad haec beatus Bruno respondit: Viri fratres et Patres, audite, non me, sed mecum simul audiamus, inquam, illum summum secretorum Dei conscium, et prophetam eximium David, cui Dominus incerta et occulta sapientiae suae manifestavit. Audiamus primo quid dixerit, audiamus deinde quid fecerit. Ipse enim tunc, sicut et nos nunc, contristatus in exercitatione sua, et conturbatus a voce inimici et a tribulatione peccatoris, dixit: »Cor meum conturbatum est in me, et formido mortis cecidit super me; timor et tremor venerunt super me, et contexerunt me tenebrae.« Et dixit: [Col. 0499B] »Quis dabit mihi pennas sicut columbae, et volabo et requiescam?« Deinde subjecit, et ait: »Ecce, elongavi fugiens, et mansi in solitudine [(65) 1Kb] .« Ecce, inquit, elongavi ab omni occasione et circumstantia peccatorum, et mundum istum mente et corpore fugiens, et mansi perseveranter, non in civitate, sed »in solitudine.« Ille enim fugiens se elongat, ut Gregorius ait, qui a turba desideriorum terrenorum in altam Dei contemplationem se sublevat; manet vero »in solitudine,« qui perseverat in remota mentis intentione. Unde idem Propheta, ut Dei virtutem et Dei gloriam videre mereretur, se solitudinis locum petiisse testatur, dicens: »In terra deserta, et invia, et inaquosa, sic in sancto [Col. 0499C] apparui tibi, ut viderem virtutem tuam et gloriam tuam [(66) 1Kb] .«

18. Solitudo namque est viae, quae ducit ad vitam; ubi pro terrenis coelestia, pro transitoriis mutantur aeterna. Haec est locus poenitentiae, via justitiae, semita gratiae, scala gloriae. Haec est, inquam, scala illa, quam vidit Jacob in solitudine in terra stantem et coelum tangentem; quae homines vehit in coelum, et angelos ad nostrum recipit auxilium. Haec est virtutum nutrix, patientiae custos, purissimae simplicitatis magistra et fraudulentae duplicitatis ignara. Haec est quies laborantium, consolatio moerentium, et in aestu refrigerium, in qua est turris David aedificata cum propugnaculis, ex qua mille clypei pendent, et omnis in ea armatura fortium. [Col. 0499D] In qua est campus divini certaminis, angelorum spectaculum, et palaestra viriliter dimicantium luctatorum. In qua Adam tandiu salvus fuit, quandiu solus mansit. Data vero ipsi in auxilium muliere, mox cecidit. Unde raptus est Henoch in solitudinem paradisi, ne malitia immutaret cor ejus. In qua Abraham, dum solus sederet subtus ilicem Mambrae, tres vidit, et unum adoravit. In qua Jacob dum, praemissis omnibus, solus manet, benedictione simul et nominis mutatione felix efficitur, plus assecutus [Col. 0500A] uno momento solus quam toto vitae suae tempore comitatus.

19. Moyses, cum minasset gregem ad interiora deserti, Dominum in ardenti rubo videre et audire meruit dicentem sibi: »Solve calceamenta de pedibus tuis; locus enim, in quo stas, terra sancta est [(67) 1Kb] .« Cui nunquam, nisi cum solus esset, Dominus apparuit. David, ad deserta fugiens, Saulis evasit insidias. Jeremias poscens aquam dari capiti suo, et oculis suis fontem lacrymarum, ut lugeret interfectos populi sui, locum quoque, ubi se tam sancto possit in opere liberius exercere postulat dicens: »Quis dabit mihi diversorium viatorum in solitudine [(68) 1Kb] ,« tanquam hoc ei in civitate facere non vacaret, hoc modo indicans, quod impedirent [Col. 0500B] socii gratiam lacrymarum Quin etiam, cum dixisset: »Bonum est praestolari cum silentio salutaro Dei,« addidissetque: »Bonum est viro, cum portaverit jugum ab adolescentia sua,« adjecit et ait: »Sedebit solitarius et tacebit, quia levabit se supra se [(69) 1Kb] .« Elias, in monte ad ostium speluncae, solus, Dominum transeuntem agnovit. Et Eliseus duplicem ejus spiritum, dum tolleretur, accepit. Joannes Baptista, ab utero Spiritu sancto repletus, nec mirabili nativitate, nec parentum sanctitate securus, frequentiam hominum tanquam periculosam fugiens, solitudinis deserta petiit, ubi quid virtutis, quidve meriti acquisierit, baptismus Christi, et pro justitia mors suscepta monstravit. Talis enim factus est in solitudine, ut dignus esset lavantem [Col. 0500C] omnia Christum, solus lavare, et pro veritate nec carcerem, nec mortem declinare.

20. Quid plura? Jesus Christus Dominus noster, cujus virtus nec secreto juvari, nec publico poterat impediri, ductus est in desertum, non dubium, quin a spiritu suo, ut tentaretur a diabolo. Christus idem, relictis turbis, ascendit in montem solus orare. Christus in deserto turbas pavit, suo exemplo nobis quantum solitudo prosit, insinuans. Sancti etiam et venerabiles Patres, Paulus, Antonius, Hilarion, duo Macharii, Eulalius, Arsenius, Evagrius, Basilius, Benedictus, et caeteri nobis innumerabiles, quantum in solitudine profecerint, vosipsi considerate. Et probabitis, suavitates psalmodiarum, studia [Col. 0500D] lectionum, fervores orationum, subtilitates meditationum, excessus contemplationum, baptismata lacrymarum, magis nulla re quam solitudine posse juvari. Hinc est, quod de peccatrice anima, quam cupit ad se Dominus revocare, propheta ait: »Adducam eam in solitudinem, et ibi loquar ad cor ejus [(70) 1Kb] .« De ea vero quae, carnis vinculis absoluta, aeterna gaudia intrare meruit, in Canticis dicitur: »Quae est ista quae ascendit de deserto, deliciis affluens, innixa super dilectum suum? [(71) 1Kb] « [Col. 0501A] Quae non invenitur per vicos aut plateas civitatis, sed in solitudine. Igitur, fratres mei, oremus Deum, ut nobis locum talem dignetur ostendere, in quo, quae jam, eo inspirante, mente concepimus, possimus opere perficere.

21. Facta itaque oratione, duo Stephani, Burgensis et Diensis, canonici, dixerunt: Patres et praeceptores venerabiles, non longe a civitate Valentia, cui cohaeret monasterium nostrum Sancti Ruffi [(72) 1Kb] prope fluenta Rhodani, in confinibus dioecesis Diensis, unde alter nostrum originem duxit, est civitas alia Gratianopolitana, sic dicta vel quia sub Gratiano imperatore condita, vel ab etymologia nominis, quasi gratiosa, nobilis et populosa. Et in ea est beatus Hugo, ejusdem civitatis episcopus, qui ante [Col. 0501B] sui assumptionem ad episcopalem dignitatem, erat canonicus Ecclesiae Valentianae oriundus de Castro Novo super flumen Isaram, quod quatuor duntaxat milliaribus a civitate distat [(73) 1Kb] . Quem nos ipsi, et vidimus et cognovimus virum utique sanctum, justum et rectum ac timentem Deum.

22. Si enim laudatur castitas, quis illo mundior? Si sermonis veritas, quis in loquendo cautior? Si Dei charitas, quis ferventior? Si proximi, quis benignior? Si humilitas, quis dejectior? Si eleemosyna, quis largior? Si oratio, quis devotior? Si lacrymarum flumina, quis in illis effusior? Si contemplatio, quis sublimior? Si tolerantia, quis in tribulatione fortior? Si justitia, quis districtior? Si prudentia, quis circumspectior? Si temperantia, [Col. 0501C] quis moderantior? Exceptis iis, quae clero et plebi per eum bona advenerant. Hic itaque habet in dioecesi sua montes altissimos, et in eis deserta loca quam plurima ab omni hominum transitu et consortio separata, ad hanc poenitentiam arctam peragendam propterea optime disposita. Cumque ipse exemplo suo et doctrina homines ad poenitentiam invitet et trahat, si ad eum libet accedere, locum, quem quaerimus, poterimus ab eo faciliter impetrare. Pius enim, benignus et misericors est. Qui et in adventu nostro gaudebit et voti compotes faciet. Nos quoque vos in via dirigemus, quam et novimus et frequenter ambulavimus.

23. Tunc Hugo, quem cognominabant Capellanum, eo quod solus sine canonico aut pastorali beneficio [Col. 0501D] sacerdotio sacellani inter eos fungeretur [(74) 1Kb] , ait: Audivi certe plura de viro hoc, cujus fama jam ubique redolet, quia vir Dei et sanctus est, salutem animarum sitiens. Qui propterea, quia charitas, qua [Col. 0502A] ipse plenus est, nunquam excidit, nos libenter (ut spero) accipiet. Et quanquam ego jam senex sum et debilis, et via haec arcta est, et difficilis, quia tamen »arcta via ducit ad vitam, lata vero ad perditionem,« cum nulla sit aetas ad poenitentiam sera, dicente Domino: »Quacunque hora ingemuerit peccator, non recordabor amplius iniquitatum ejus [(75) 1Kb] .« Qui et reddi jussit singulis in vinea sua laborantibus denarios singulos, novissimis sicut et primis; si decreveritis illuc accedere, et hanc viam aggredi, et ego sequar, et quocunque perrexeritis, pergam. Et quaecunque vos terra receperit, me recipiet, ibique locum capiam sepulturae, solaque mors nos ab invicem separabit.

24. Haec audientes reliqui duo, Andreas scilicet et [Col. 0502B] Guarinus, pariter dixerunt. Nos semper audivimus et ex auditu credimus quia benignus est et misericors Deus et praestabilis super malitia, qui neminem vult perire, sed omnes potius salvos facere, et ad agnitionem veritatis venire, apud quem non est personarum acceptio, sed in omni gente, qui fecerit voluntatem ejus, acceptus est illi. Et quanquam nos ambo litteras ignoramus, Christum tamen et hunc crucifixum, fide novimus, sine quo omne scire nescire est. Et quidquid Ecclesia credit, firmiter credimus, et simpliciter confitemur, sperantes in hac fide salvari, et remissionem peccatorum accipere per verbum ejus. Vellemus tamen informari, cum Dominus per plusquam prophetam suum nos admoneat, ut faciamus dignos poenitentiae fructus, quales [Col. 0502C] sint isti digni fructus. Quibus beatus Bruno respondens, poenitentia, inquit, est arbor, quam in medio Ecclesiae suae plantavit coelestis agricola. Cujus radix est contritio cordis, rami sunt opera bona, folia, confessio integra, fructus vero, satisfactionis poena.

25. Unde ille facit poenitentiam, sed non dignos fructus, qui tantum dolet de commissis. Ille vero agit poenitentiam et fructus, sed non dignos fructus, qui et dolet, et in parte satisfacit. Sed ille facit dignos fructus, qui in dolore cordis tantum affligitur per poenam, quantum deliquit per culpam, secundum illud Apocalypsis: »Quantum se glorificavit, et in deliciis fuit, tantum date ei tormentum et luctum [(76) 1Kb] .« Et in Deuteronomio: »Pro mensura peccati erit et plagarum modus [(77) 1Kb] .« Unde non solum [Col. 0502D] fructus poenitentiae, sed etiam dignos fructus poenitentiae admonet esse faciendos. Nam hoc justitia exigit, ait Gregorius, ut, si quis in culpam lapsus est, tantopere a se debeat licita abscindere, quanto [Col. 0503A] se noverit illicita perpetrasse. Non igitur ultra negligamus, fratres mei dilectissimi, poenitentiae tempus, nec ultra de die in diem differamus. Quia, qua hora Dominus venturus est, ignoramus, et nemo nostrum scit, utrum amore, an odio dignus sit. Jam securis ad radicem arboris posita est. Jam iste, quem viventem cognovimus, ut ex ejus ore jam frequentes audivimus, justo Dei judicio damnatus est et aeternis cruciatibus datus.

26. Quid igitur faciemus nos peccatores et miseri, qui ex operibus, quae fecimus, justificari non possumus? Nunquid personarum acceptor est Deus? Absit. Non est enim apud Deum transmutatio, aut vicissitudinis obumbratio, sed quibus vult, miseretur, et quos vult, indurat. Quid, inquam, aliud faciemus, [Col. 0503B] nisi ut fugiamus a ventura ira? Dedit enim Dominus metuentibus se significationem, ut fugiant a facie arcus. Hinc et propheta ait: »Fugite de medio Babylonis, ut salvet unusquisque animam suam [(78) 1Kb] ;« et iterum: »Recedite de medio Babylonis, et de terra Chaldaeorum egredimini, et estote quasi haedi ante gregem [(79) 1Kb] .« Et iterum: »Fugite, salvate animas, et eritis quasi minicae in deserto [(80) 1Kb] .« Item alius propheta: »Oh! oh! oh! fugite de terra aquilonis, quoniam in quatuor ventos coeli dispersi vos [(81) 1Kb] .« Et beatus Job: »Fugite, inquit, a facie gladii, quoniam iniquitatum gladius est, et scitote esse judicium [(82) 1Kb] .« Et sponsa in Canticis ad sponsum: »Fuge, dilecte mi, et assimilare capreae, hinnuloque cervorum, super montes aromatum [(83) 1Kb] .« [Col. 0503C] Quid, inquam, aliud hortantur omnes isti, nisi ut mundum istum contemnendo fugiamus, qui recte per Babylonem et aquilonem designatur. Nam Babylon interpretatur confusio; ab aquilone vero pandetur omne malum.

27. Fugiamus igitur, quia eum non melius quam fugiendo superamus. Fugiamus, inquam, non sicut Jonas, a facie Domini, sed ad ipsum Dominum, ubique praesentem, humiliter deprecantes, ut per suam misericordiam avertat a nobis indignationem suam, quam juste meruimus, ne et nos omnes cum isto et caeteris impiis pariter pereamus [(84) 1Kb] . Haec dicens tam ipse, quam qui aderant caeteri, lacrymas ultra continere non valentes, fleverunt pariter, et prostrati in terram levaverunt voces suas dicentes: Domine [Col. 0503D] Deus omnipotens, cujus misericordia omne superexcedit judicium; qui non laetaris in perditione morientium, sed eis potius poenitendi tempus concedis et spatium, qui Abraham servum tuum de terra sua et de cognatione sua et de domo patris sui exire praecepisti, qui populum tuum in manu potenti eduxisti [Col. 0504A] de terra Aegypti, qui vere poenitentibus veniam promisisti, extende super nos, quaesumus, misericordiam tuam, et mittere digneris sanctum angelum tuum de coelis, qui doceat nos, quid agere debeamus, et dirigat nos in via justitiae, et in semitis mandatorum tuorum, et locum, quem elegeris, nobis ostendat; in quo tibi digne servire, mundi hujus pericula evadere, et dignos poenitentiae fructus facere valeamus.

28. Defende nos, Domine, ab insidiis inimicorum nostrorum, qui festinant cuncta perdere, et non intres in judicium cum servis tuis; sed per meritum passionis Jesu Christi Filii tui Domini nostri ab omnibus peccatis expiatos, fac nos post hujus vitae exitum, ad eum, qui via, veritas et vita est, ab omni [Col. 0504B] poena liberos feliciter pervenire, Dominum nostrum Jesum Christum qui tecum in unitate Spiritus sancti vivit et regnat Deus per omnia saecula saeculorum. Cumque respondissent omnes: Amen, surgentes inde, uno animo eademque sententia vendiderunt et pauperibus dederunt omnia sua, et vale dicentes omnibus suis charis et notis, Spiritu sancto ducti venerunt, licet longa et laboriosa via, angelo Domini eos antecedente, dirigente et protegente, ad memoratum beatissimum Hugonem Gratianopolitanum episcopum [(85) 1Kb] .



CAPUT II. Bruno una cum sociis suis ad Hugonem, Gratianopolitanum episcopum, venit, Carthusiae eremum ab eo obtinet, austere admodum in hac vivit, ac post sexennium circiter a pontifice evocatur, vocantique obtemperare statuit.
[Col. 0504C]

29. Factum est autem, dum appropinquarent civitati, vidit idem episcopus in somnis Deum, in solitudine Carthusiae dignum sibi habitaculum construentem. Vidit etiam stellas septem aureas, in modum coronae dispositas, a terra paululum elevatas, et a caeteris, quae in firmamento sunt, in situ, motu, colore et splendore differentes, ejusdem numeri viris septem (tot enim ipsi erant) itineris ducatum praebentes [(86) 1Kb] . Mane autem facto, cum esset super visione hujusmodi sollicitus, adfuerunt pulsantes ad fores episcopalis palatii dicti septem viri, beatus scilicet Bruno cum suo, licet brevi, sancto tamen collegio. Quod cum fuisset eidem episcopo nuntiatum, confestim jubet eos introduci. Ipsi vero ingressi, [Col. 0504D] et ad pedes ejus humiliter prostrati, petita et obtenta benedictione, sui ad eum adventus causas enarrantes, petierunt, ut locum aliquem dignaretur eis in sua dioecesi ostendere, et sua benigna clementia, pia erogatione concedere; in quo a mundi hujus periculis, et ab hominum caeterorum consortio [Col. 0505A] segregati, desiderium suum perficere, soli Deo digne servire, et dignum ipsi habitaculum possent exstruere.

30. Haec audiens beatissimus episcopus, tanquam non amplius de visione, quam jam impletam videbat, sollicitus, eos cum ingenti gaudio, non solum gratanter, sed etiam reverenter suscepit, et benigne tractavit. Quibus et visionem illam, quam nocte illa per somnum viderat, enarravit, et ait: Fratres et filii mei in Christo dilectissimi, propositum et desiderium vestrum non solum non reprobo, sed etiam vehementer commendo. Mundus enim iste, talibus et tantis plenus est laqueis, periculis, calamitatibus et miseriis, ut electos plerumque cogat prospera quaeque despicere, et Deum per adversa quaerere, [Col. 0505B] cum non possint Deum simul cum mundo diligere. Nam duo isti amores duas civitates constituunt, quae sibi invicem adversantur, Dei scilicet et diaboli. Deus autem bonus, imo summum bonum est. Mundus vero totus in maligno positus est. Hinc prae caeteris magnis dilectus apostolus ait: »Si quis diligit mundum, non est charitas Patris in eo [(87) 1Kb] .« Unde cum decrevisset Deus Sodomorum civitates delere, ait angelus ad beatum Lot, qui ad Dei civitatem pertinebat, »Salva, inquiens, animam tuam, et noli respicere post tergum, nec stes in omni loco circa regionem, sed in monte salvum te fac, ne et tu similiter pereas [(88) 1Kb] .« Sancti enim illi, quibus dignus non erat mundus, Apostolo teste, »egentes, angustiati, afflicti, circuierunt in [Col. 0505C] melotis, in pellibus caprinis, in solitudinibus errantes, in montibus et speluncis, et in cavernis terrae [(89) 1Kb] .«

31. Et ideo testimonio fidei probati inventi sunt. Quorum vestigia sequi et imitari laudabile est et utile, sed difficile in regionibus istis frigidis maxime, quae non sunt sicut Aegyptus, Thebais, Scythia [(90) 1Kb] , aut Palaestina. Est enim in montibus istis altissimis, quos cernitis inter caeteras solitudines, eremus quaedam, quae Carthusia nuncupatur, decem fere milliaribus a civitate distans, ampla quidem, sed penitus inhabitata, solis feris pervia; hominibus vero et caeteris mansuetis animantibus propter loci asperitatem pene incognita, altis et tanquam excisis hinc inde rupibus et scopulis circumvallata, infructuosis [Col. 0505D] arboribus consita, supra modum frigida, et pro majore parte temporis nivibus operta, et adeo praerupta, sterilis, et infructuosa, uti nihil in ea seri valeat sive meti. In cujus medio est quidam parvus fluvius, qui Gnerus mortuus, quasi quaedam imago mortis, dicitur, ex circumstantibus undique [Col. 0506A] montibus collectus et cum strepitu maximo, torrentium aut inundantium aquarum more, fluens. Ad quam quidem Carthusianam eremum est accessus gravis et laboriosus, ingressus vero difficilis et periculosus, utpote inter duas mirae altitudinis rupes, quae velut rectae lineae sursum se erigunt, et in culmen tandem pene coeunt, ita ut introeuntibus horrori sint et terrori.

32. Et ut paucis agam, tanta est loci illius asperitas, tantus horror, ut carcer potius aut purgatorii locus, quam humanae vitae habitaculum dici possit [(91) 1Kb] . Unde difficile videbitur sine singulari dono Dei, apud quem nihil est impossibile, homines illic habitare posse, aut saltem diu perseverare; scitis autem, fratres mei, quam grave sit post missam manum [Col. 0506B] ad aratrum retro aspicere. Unde metuendum est exemplum uxoris Lot, quae retrospexit, et ubi aspexit, ibi remansit, et in salem conversa est, ut suo prudentes condiret exemplo [(92) 1Kb] . Cum autem verbis illis finem fecisset beatissimus episcopus, B. Bruno respondit: Reverendissime Pater, terribilis profecto est, ut audivimus, et jam in parte cernimus, locus iste. Nos autem locum talem ad poenitendum quaerimus. Et quanquam infirmi sumus et fragiles, in Dei tamen, qui potens est, misericordia confidimus, et speramus, ut qui nobis dedit huc veniendi voluntatem, dabit et perseverandi potestatem cum non sit abbreviata manus ejus, quominus, sicut olim, ita et nobis nunc magnalia sua possit ostendere. Ipse enim scopulos torrentium inclinavit, [Col. 0506C] ut requiesceret populus in Arnon, et recumberet in finibus Moabitarum. Ipse Jonathan et armigerum ejus, reptantes manibus et pedibus, per eminentes petras et scopulos, in modum dentium praeruptos, de hostium manibus, data ipsis de illis victoria, liberavit.

33. Ipse tantam multitudinem filiorum Israel et vulgus innumerabile in deserto manna de coelo misso nutrivit. Nunquid et nunc panem dare non poterit, aut parare mensam populo suo? Ipse corvis praecepit ut pascerent Eliam in Carmelo, qui et paverunt Paulum in Aegypto. Ipse prandium, quod messoribus Habacuc paraverat in Judaea, Danieli misit in Chaldaeam. Ipse panes in deserto multiplicavit, ex quibus tantam hominum multitudinem satiavit. Ipse dat [Col. 0506D] jumentis escam ipsorum, et pullis corvorum invocantibus eum. Ipse pascit volatilia coeli, quae non serunt, neque metunt, neque congregant in horrea. Nonne et nos Domino pluris sumus illis? Non itaque, etiamsi nobis defuerint humana solatia, de Dei praesentia diffidemus, et providentia, cum potens sit [Col. 0507A] de lapidibus istis, quos vidimus, panes facere, et aquam in vinum convertere. Qui etiam, cum voluerit, potens est dare nivem sicut lanam, et nebulam sicut cinerem spargere. De tanta igitur ejus potentia et bonitate confisi, iterum ac iterum humiliter supplicamus, ne desiderium nostrum ultra differas, aut nos in hac nostra petitione confundas [(93) 1Kb] . Tunc beatus Hugo, eorum constantiam, et in coepto proposito perseverantiam considerans, ne eorum vocationi, et divinae voluntati resistere videretur, ait: Desiderium vestrum, dilectissimi, ego pariter implere desidero, nec ideo distuli, ut auferatur, sed ut dilatione potius augeatur.

34. Videns itaque voluntatem vestram, in Christi charitate radicatam et fundatam, vobis et iis, [Col. 0507B] quos eadem charitas vobiscum traxerit, nunc et in posterum, fratres, locum praedictum, et quidquid juris vel actionis in eo habeo, plena libertate concedo. Et hoc idem a caeteris omnibus, qui jus aliquod in eo habent, fieri procurabo, vobisque et vestris omnibus omnem possibilem mihi humanitatem, quandiu vixero, libenter exhibebo. Et nihilominus pro pace et quiete vestra ad removendum ea, quae vestra proposito contraria sunt, domum unam super pontem, qui inter duas rupes praedictas situs est, in introitu dictae solitudinis aedificari volo, et auctoritate divina prohibebo, ut feminae per terminos vestros nullatenus transeant, neque viri arma portantes. Prohibebo pariter intra dictos terminos piscationem, venationem, et avium captionem, [Col. 0507C] ovium, caprarum, atque omnium domesticorum animalium pascua et transitum, Deum rogans, ut obedientes huic nostrae donationi et prohibitioni in sua gratia multiplicet, et in omnibus bonis, quae ibidem usque in saeculi finem gerenda sunt, partem eisdem tribuat; inobedientes vero divino judicio puniendos relinquo, quos et per saecularem potestatem puniri curabo [(94) 1Kb] .

35. His dictis, surgens amplexatus est eos, flevitque prae gaudio super singulos eorum, laudans et benedicens Deum de adventu ipsorum. Et deinde benedixit eis dicens: Omnipotens sempiterne Deus, cujus misericordiae nec mensuras ponere possumus, nec tempora definire; qui, quos vis, vocas, et quos [Col. 0508A] vocas, hos justificas et magnificas, respice, quaesumus, oculis clementiae tuae super hos famulos tuos, quos ad tuae servitutis obsequium invitare dignatus es, et praesta auxilium gratiae tuae, ut, quae tibi placita sunt, tota virtute perficiant. Reple eos venerabilibus virtutibus tuis, quibus muniti, carnis, mundi et daemonum insidias superare, et inde victoriae coronam immarcessibilem recipere valeant, crescereque eos facias in mille millia, et eos, necnon et illos qui eorum vestigia secuti fuerint, et in dicta solitudine usque in finem vitae suae in vera humilitate et charitate perseveraverint, ab omni culpa et poena liberos, sanctorum tuorum collegio sociare digneris. Per Christum Dominum nostrum. Amen.

[Col. 0508B] 36. Post haec autem, quia dictus Bruno et ejus solades omnes erant propter itineris labores non modicum nec immerito fatigati, retinuit eos idem beatissimus episcopus in suo episcopali palatio, et eos sua solita benignitate procuravit et recreavit per dies aliquot. Quibus expletis et praeparatis ac dispositis omnibus quae necessaria erant in via, ascenderunt in montem et intraverunt ac inhabitare coeperunt dictam eremum Carthusiae circa solemnitatem nativitatis sancti Joannis Baptistae, anno salutis nostrae supra millesimum octogesimo quarto [(95) 1Kb] , antecedente et dirigente eos, ac in omnibus et per omnia adjuvante, et de necessariis providente praefato beato Hugone episcopo [(96) 1Kb] . Et ibidem in parte superiore montis, quae nunc dicitur [Col. 0508C] Ad Beatam Mariam de Casalibus, aedificare coeperunt ecclesiam, necnon et parvas cellulas, non longe a dicta ecclesia distantes, circa quemdam fontem, qui usque in praesentem diem vocatur fons Brunonis, de se tamen invicem distinctas et aliquantulum separatas, ne alter alterius solitudinem impediret [(97) 1Kb] . In quibus singuli per singulas more illorum antiquorum Aegyptiorum monachorum habitabant [(98) 1Kb] . Ubi silentio, lectioni, orationi, atque operi manuum, maxime in conscribendis libris, jugiter insistebant [(99) 1Kb] . Qui exinde dicti sunt fratres Carthusienses, a nomine loci nomen sibi imponentes, a quibus etiam ordo iste Carthusiensis originem sumpsit pariter et nomen.

[Col. 0509A] 37. Ipsi enim septem (beato Brunone caeteros, qui sibi eum in priorem et animarum suarum pastorem elegerant, et cujus obedientiae, beato Hugone episcopo annuente, se submiserant, dirigente [(100) 1Kb] ) volentes mundum, quem reliquerant, et quae in mundo sunt, omnia, quae sunt concupiscentia carnis, concupiscentia oculorum, et superbia vitae, sibi subjicere, quamdam vivendi normam satis arduam instituerunt, quam et ipsi tenuerunt, et posteris suis tenendam mandaverunt. Nam contra superbiam, quae initium est omnis peccati, et contra ejus nefandam sobolem, invidiam scilicet, ambitionem et vanam gloriam, et si qua sunt alia, fecerunt sibi vestes breves et angustas de grosso panno albo, vili et rudi, quae eos contemptibiles intuentibus [Col. 0509B] redderent et abjectos, et illis horrori essent potius, quam ipsis honori. Et quamvis in sordido habitu interdum superbia lateat, fecerunt tamen ipsi ad eam profugandam, quidquid facere potuerunt. Contra cupiditatem vero, quae radix omnium malorum dicitur, et avaritiam, quae idolorum servitus nuncupatur, certos terminos juxta locorum suorum fertilitatem aut sterilitatem majores minoresve praefixerant, ita ut extra eos, etiamsi totus mundus eis offerretur, nec saltem, quantum pes humanus occupare potest, liceret possidere.

38. Certum etiam numerum, quem transgredi nullo modo liceret, animalibus et pecoribus imposuerunt. Et ut non esset eis quandoque necessarium, vel plus terrae quam dictum est, possessioni suae [Col. 0509C] addere, aut pecorum numerum augere, duodecim tantum monachos cum tertio decimo priore, ac sexdecim conversis, paucisque mercenariis, nullo prorsus superaddito, in suis domibus esse perpetuo decreverunt. Ad edomandam autem carnis concupiscentiam, et legem membrorum, quae repugnant legi mentis, duris semper ad carnem ciliciis utebantur. Secunda, quarta et sexta feriis, pane et aqua et sale, sicut placebat, contenti erant. Tertia vero, quinta et Sabbato legumina vel aliquid hujusmodi et vinum, et in feria quinta etiam caseum vel aliquid aliud a coquinario recipiebant, ab omni tamen esu carnium tam sani quam infirmi perpetuo abstinebant. Panes albos non comedebant, sed solum tortas [(101) 1Kb] , licet de tritico. Vinum purum nunquam bibebant, [Col. 0509D] sed bene dilutum, quod vocant limphatum, et hoc duntaxat in prandio et coena, et diebus illis, quibus eo uti et coenare licebat. Jejuniis fere continuis et prolixis vigiliis carnem macerabant. Pisces nunquam [Col. 0510A] emebant, sed si forte gratis eis dabantur, eos in charitate recipiebant, et juxta offerentium voluntatem (diebus tamen, quibus eis vesci licebat) distribuebant.

39. Officium divinum, diurnum pariter et nocturnum, tam in ecclesia, diebus et horis illis quibus in eam conveniebant, quam per cellas, non perfunctorie, ut quidam, sed intentissime, oculis in terram demissis, cordibus vero in coelum fixis, devotissime persolvebant. Totum quoque suum, tam interiorem quam exteriorem, hominem habitu, voce, vultu, rebus visibilia excedentibus, spretis cunctis aliis, intentum, imo affixum Deo, exhibebant. Diebus vero Dominicis et certis sanctorum festivitatibus tantum antiquorum eremitarum more, [Col. 0510B] ne ab aliis sacris operibus, licet dignitate inferioribus, impedirentur, missae sacrificium offerebant, quo omnes pariter conveniebant. Et ipsis diebus in refectorio simul ad ritum monachorum comedebant. Aliis vero diebus in cellis suis sub arcto silentio, orationi, meditationi, contemplationi, et caeteris piis et devotis exercitiis sine intermissione vacabant, ita ut, ubi prius fuerant specus et cubilia ferarum, tunc videres choros castrorum, cuneos prophetarum, conventus monachorum, et coetus angelorum [(102) 1Kb] .

40. Memoratus autem episcopus sanctus Hugo eos frequenter visitabat, et ut filios tenerrime diligebat; quos usque ad mortem suam et non tantum eos, sed et qui eis exinde successerunt, conciliis [Col. 0510C] semper fovit, et beneficiis. Eratque inter eos, non ut dominus aut episcopus, sed ut socius et frater humillimus, et ad cunctorum (quantum in ipso erat) obsequia paratissimus. In tantum autem devotus eremum incolebat, ut eum interdum beatus Bruno inde exire et ad oves suas redire compelleret. Ite, inquit, ite ad oves vestras, et quod eis debetis, exsolvite [(103) 1Kb] . Ipso etiam beatissimo episcopo instante et procurante, circumvicini omnes, tam ecclesiastici quam nobiles et populares, videntes beati Brunonis et ejus sodalium tam sanctam ac tam honestam ac devotam conversationem, dederunt eisdem, quidquid juris habebant in dictis montibus, et intra fines et limites dictae solitudinis [(104) 1Kb] . Isti itaque sunt, o felix Carthusia, primi Patres illi, [Col. 0510D] qui hanc vastam solitudinem primi inhabitare coeperunt, et in ea ordinem hunc, qui a te nomen velut oleum ubique terrarum effusum accepit, primi fundaverunt. Isti sunt septem columnae, quas Sapientia [Col. 0511A] excidit, et in quibus sibi domum aedificavit. Isti sunt septem boves ascendentes de fluvio, et septem spicae in culmo uno. Et septem buccinae, quarum usus erat in jubileo.

41. Isti sunt septem candelabra, in quorum medio Joannes scribens septem Ecclesiis, quae erant in Asia, perhibet se vidisse similem filio hominis vestitum podere, tenentemque in dextera sua septem stellas, quae septem Ecclesiarum sunt angeli; et in medio throni Agnum stantem, habentem cornua septem, et oculos septem, qui sunt septem Spiritus Dei, in omnem terram missi. Isti sunt septem sportae fragmentis plenae, et septem signacula libri clausi, et septem viri Spiritu sancto pleni, quos in diaconos ad ministrandum elegerunt [Col. 0511B] apostoli, et septem gradus, quos vidit Ezechiel ad ascensum exterioris atrii. Iste est septenarius, propter septem Spiritus sancti dona sacratus. Iste septenarius numerus primus in monadibus perfectus est redditus ex suis partibus aggregatus. Nam unum et sex, duo et quinque, tria et quatuor, quae sunt partes ejus aliquotae, septem faciunt. Hinc est, quod septimus dies, et septima hebdomada, et septimus mensis, et septimus annus, tanquam perfecti, erant lege feriati.

42. Septem etiam diebus agitur et repetitur omne tempus. »Et septimo die cessavit Deus ab omni opere.« Et septimo die Christus in sepulcro quievit. In quibus omnibus notatur hujus sacrati septenarii numeri, et in eo hujus sacrae religionis [Col. 0511C] (quae ab ejusdem numeri viris istis septem primo instituta est) perfectio. Quae recte figurata dicitur per stellas illas septem, quas in eorum adventu beato Hugoni Dominus demonstravit, tam propter magnum hujus septenarii sacramentum, quam propter stellarum sublimitatem, stabilitatem, claritatem, puritatem et quantitatem. Istae namque virtutes religiosis omnibus nedum conveniunt, sed etiam necessariae sunt: qui debent sicut stellae esse in coelo, per contemplationem in mentis affectum, non in terra. Nam species coeli est gloria stellarum, ait sapiens [(105) 1Kb] , secundo debent esse in coepto religionis proposito firmi et stabiles. Nam ideo posuit Deus stellas in firmamento ut essent in signa et tempora, et dies, et menses et annos. Unde scriptum [Col. 0511D] est quod stellae manentes in cursu suo et ordine, pugnaverunt contra Sisaram [(106) 1Kb] , id est contra diabolum; sic enim Sisara interpretatur excludens gaudentem. Tertio debent esse in tribulatione patientes, ut sint sicut stella matutina in medio nebulae.

43. Fecit enim Deus lunam et stellas, ut praecessent nocti. Quarto sicut in stellas non cadit corruptio, nec casus, nec error secundum philosophum; ita et ipsi debent servare carnis integritatem sine corruptione, ut dicere possint illud Apocalypsis: [Col. 0512A] »Ego sum genus et radix David, stella splendida et matutina [(107) 1Kb] .« Et ne de eis dicatur, quod stellae non sunt mundae in conspectu ejus. Quinto, sicut stellarum quaelibet major est tota terra, quamvis brevis et quasi punctalis, et modica videatur in exteriori apparentia, sic religiosi debent semper crescere per charitatem, minui vero per humilitatem. Haec enim duo, humilitas scilicet et charitas, sunt duo religionis extrema, initium et finis, sine quibus caetera, quae mediant, omnia sunt potius poena, quam merito digna. O igitur iterum atque iterum felix Carthusia, tandiu sterilis, nunc vero fecunda! Felices montes, qui tales meruerunt habere incolas et cultores! Felix denique religio ista divinitus instituta, quae religiones caeteras [Col. 0512B] post Augustinum et Benedictum antiquitate praecedit, et has illas etiam vitae austeritate! De cujus origine haec pauca, ut ad coeptum propositum redeamus, sufficiant.

44. Beatus itaque Bruno, de quo nobis sermo, in hac vitae austeritate cum suis in dicta solitudine fere sex annorum spatio perseveravit, die ac nocte sine intermissione jejuniis, orationibus et aliis exercitiis religiosis vacans [(108) 1Kb] . Contigit autem ut, mortuo Gregorio septimo pontifice Romano, succederet ei in papatu Victor tertius; quo item post paucos menses mortuo, successit ei Urbanus secundus, prius dictus Otho, monachus et abbas Cluniacensis, qui ejusdem beati Brunonis, dum in minoribus ageret, fuerat discipulus [(109) 1Kb] . Qui paulo [Col. 0512C] post sui assumptionem ad apostolatus apicem, non immemor doctrinae et probitatis ejusdem beati Brunonis, sui olim praeceptoris, volensque in sibi a Christo credita administratione ejus uti consiliis, vocavit eum ad sanctae Romanae Ecclesiae obsequium, addito etiam obedientiae praecepto. Dictus vero beatus Bruno, percepto hujusmodi mandato, non modicum turbatus est, quippe qui jam solitudinis dulcedinem gustaverat. Tenebat enim eum Maria, ut quiesceret, trahebat Martha, ut laboraret, rogabant fratres, ne se desereret, papa, ut obediret. Terrebat curia, si illuc accederet: conscientia vero timorata ignorabat quid in re tam perplexa ageret.

45. Tandem obedientia vicit. Sciebat enim [Col. 0512D] quod vera obedientia moras non recipit, nec excusationem aut dilationem admittit. Hinc ad fratres et discipulos suos ait: Manere vobiscum, fratres mei dilectissimi, gratissimum; a vobis separari gravissimum; mandatis vero apostolicis obedire necessarium mihi est. Nam in majoribus est regendi ac jubendi auctoritas: in minoribus vero obsequenti necessitas. Unde quasi peccatum ariolandi, est repugnare, et quasi scelus idololatriae nolle acquiescere, propterea quod Apostolus ait, ut »omnis anima sublimioribus potestatibus subdita [Col. 0513A] sit, quia non est potestas nisi a Deo; quae autem a Deo sunt, ordinata sunt, et qui resistit potestati, Dei ordinationi resistit: qui autem resistit, ipse sibi damnationem acquirit [(110) 1Kb] .« Quid igitur mihi prodesset exterius hic vobiscum jejuniis et abstinentiis carnem atterere, et per inobedientiam, animae meae damnationem acquirere? Nolite itaque, fratres, super recessu meo contristari, ne superaddatis dolorem dolori, sed potius in ea vocatione, in qua vocati estis, perseverate. Et ego, expleta mihi injuncta obedientia, ad vos revertar, Domino concedente.

46. Tunc omnes cum lacrymis et ejulatu magno clamare coeperunt dicentes: Cur nos, Pater, deseris, aut cui nos desolatos relinquis? Tu es enim post [Col. 0513B] Deum omnis spes nostra, totumque refugium. Tu nobis in adversis praesidium, in prosperis solatium, in tentatione consilium, in infirmitate subsidium. Quid igitur, te recedente, faciemus, aut ad quem, te absente, recurremus? Erimus profecto sicut oves errantes, non habentes pastorem. Si igitur te ad Romanum pontificem obedientia trahat, trahet nos tecum supereminens charitas, quae est in Christo Jesu, quam sperare non poterit, neque mors, neque vita, neque creatura aliqua. Beatus itaque Bruno haec audiens, timens ne propter suum et suorum inde discessum locus praedictus, jam Deo dicatus, ad manus laicas et profanas iterum deveniret, nolensque illum omnino deserere, sed post expletam sibi impositam poenitentiam eum intendens [Col. 0513C] cum suis repetere, commendavit et dedit illum venerabili viro domino Siguino, abbati monasterii Casae-Dei, qui fuerat unus ex primis donatoribus praedictis, et habebat quandam cellam sibi vicinam prope Gratianopolim subter castrum Curnilhionis [(111) 1Kb] .



CAPUT III. Sanctus e Carthusia Romam se confert, secutis huc discipulis, ut Carthusiam repetant, suadet, ipseque in Calabriae, obtenta a pontifice secedendi facultate, recusatoque Rhegiensi archiepiscopatu, deserta sese abdit, benevolum ibi erga se comitem Rogerium habet, novas Ecclesias condit, sanctissimeque vivit ac moritur.

47. Et deinde a beato Hugone episcopo benedictione [Col. 0513D] suscepta, Romam accessit [(112) 1Kb] . Urgebat enim apostolicum imperium. Quem pontifex, de ejus, quem [Col. 0514A] intime diligebat, adventu plurimum gaudens, benigne suscepit, et inter primos et praecipuos sibi peculiares ac familiares consiliarios et fideles amicos habuit. Cujus in majoribus causis et arduis Ecclesiae negotiis utebatur et adhaerebat consiliis. Convenerunt autem ad eum, Spiritu sancto hoc operante, caeteri fratres omnes [(113) 1Kb] , qui prius cum eo in Carthusia fuerant, dolentes plurimum, ipse vero magis, quod locum praedictum Carthusiae, quem dominus sibi elegerat, et in quo dignum illi habitaculum construxerat [(114) 1Kb] , reliquissent. Dum enim eis in mentem venirent, non sicut murmuratoribus illis in deserto, carnes, cucumeres, aut pepones, sed devotae illae meditationes, orationes, lectiones, et spiritales consolationes, quas prius in solitudine praedicta [Col. 0514B] Carthusiae habuerant; et viderent tumultus, strepitus, et pericula curiae, non poterant se a lacrymis continere.

48. Tandem vero suasu et inductione ejusdem beati Brunonis, cum nondum posset ipse pro se licentiam seu commeatum redeundi a pontifice obtinere, tanquam illi in tunc occurrentibus negotiis necessarius, omnes unanimiter consenserunt ad Carthusiam reverti, obtentis prius ab eodem summo pontifice litteris ad praedictum abbatem Siguinum pro restitutione dicti loci [(115) 1Kb] ; quem illi beatus Bruno inde discedens (ut jam dictum est) remiserat. Magistro itaque Landuino, quem caeteris fratribus beatus Pater Bruno in priorem loco sui praeposuerat [(116) 1Kb] , ductore, omnes Carthusiam repetiverunt. [Col. 0514C] Quibus Siguinus abbas rogatu summi pontificis et ejusdem beati Brunonis, cum consensu sui conventus et in praesentia praefati beati Hugonis Gratianopolitani episcopi, et alterius Hugonis Lugdunensis archiepiscopi, locum praedictum Carthusiae libere remisit [(117) 1Kb] , ac juri eorum et successorum eorumdem tradidit perpetuo possidendum. Et extunc dictus Landuinus prior, et caeteri fratres ac eorum successores usque in praesentem diem dictam eremum Carthusiae cum suis finibus et juribus tenuerunt et possederunt, perseverantes in ea sub communi obedientia capituli generalis potius Carthusiensis ordinis, quod ibidem annis singulis celebratur juxta vivendi normam ab eodem beato Brunone primo, et deinde a caeteris Carthusiae prioribus, [Col. 0514D] et a dicto generali capitulo eis datam [(118) 1Kb] .

49. Dictus vero beatus Bruno eidem Urbano [Col. 0515A] pontifici charus, in regimine Ecclesiae utiliter et fideliter inserviebat. Erat enim tunc Ecclesia in turbatione maxima propter persecutionem Henrici quarti imperatoris praedicti, qui quemdam Gilbertum, quem Clementem vocavit, de facto in papatum intruserat [(119) 1Kb] . Qui ambo, Henricus scilicet et antipapa Clemens, verum pontificem Urbanum persequebantur. Quorum furorem idem Urbanus declinans, cum in Romanis (et merito) minime confideret, postquam in Melphi consilium habuisset, Placentiam venit, et ibi aliud concilium celebravit [(120) 1Kb] , in quo inter caetera petulantiam quorumdam ecclesiasticorum, Gratiano teste, animosissime compescuit. Et plura in eos decreta fecit, maxime contra ecclesiasticos incontinentes et simoniacos, et contra [Col. 0515B] proprietarios et instabiles monachos [(121) 1Kb] . Deinde nec ibi securus, ejusdem imperatoris iterum furorem fugiens, relicta Italia, in Gallias transmigravit [(122) 1Kb] . Ubi denuo de salute fidei cogitans, aliud concilium apud Clarummontem, civitatem Alvernorum, convocari fecit, in quo, eodem Gratiano teste, plures alias constitutiones ordinavit, quae ad erigendum labentis Ecclesiae statum respicere videbantur. Et inter caetera statuit, ut Horae beatae Mariae a clericis quotidie dicerentur, et ut in Sabbatis ejus Officium solemniter celebraretur [(123) 1Kb] .

50. Legi autem in quadam historia, quae Fasciculus temporum dicitur, quod hoc beata Virgo fratribus in Carthusia revelaverat, haud dubium, quin beato Brunoni et ejus sodalibus, cum ipsi soli [Col. 0515C] adhuc Carthusienses dicerentur [(124) 1Kb] . In eodem etiam concilio rem memoratu dignam fecit. Nam principes Galliae, et caeteram multitudinem, quae ad [Col. 0516A] concilium convenerat, ad expedionem contra Turcas pro recuperatione Terrae Sanctae taliter animavit, ut trecenta millia hominum nomen suum in militiam Christi dederint, signumque crucis susceperint. Inter quos erat Gotfridus de Bouillon, dux Lotharingiae; quo duce moventes per Germanorum fines atque Pannoniam, Byzantium vadunt, ac deinde, transmisso Hellesponto, Nicaeam primo, mox Antiochiam, et plures alias Sarracenorum urbes, deinde Hierosolymam civitatem sanctam, et omnem circa regionem capiunt [(125) 1Kb] . Ubi dum vallent Christiani dictum Gotfridum in regem coronare, renuit ipse, dicens se nolle auream ferre coronam in ea urbe, ubi Christus spineam tulerat [(126) 1Kb] . Tenuerunt autem dictus Gotfridus et septem alii reges Christiani post [Col. 0516B] eum annis octoginta octo dignum regnum Hierosolymitanum [(127) 1Kb] , devictis Babyloniis et Aegyptis cum magna infidelium strage, et maximo incremento nominis Christiani. Quibus omnibus causam dedit idem pontifex Urbanus in dicto Claromontensi concilio.

51. Cum itaque beatus Bruno eidem pontifici propter obedientiae meritum certis annis, licet paucis, adhaesisset, et non modicum Ecclesiae sanctae Dei circa ejus reformationem et circa recuperationem Terrae Sanctae suis consiliis profuisset, ut ejusdem Urbani inde secuta decreta, et alia ejus acta praedicta testantur, nec posset diutius tantas inquietudines, et curiae tumultus ac strepitus sustinere, ad solitudinis ac cellae, quam dimiserat, quietem [Col. 0516C] jugiter aspirans, antequam idem pontifex de Placentia transiret ad Galliam, humiliter et cum geminata instantia ab eodem pontifice petiit et tandem obtinuit [Col. 0517A] veniam et commeatum ut, relicta curia, eremum, quam reliquerat, repeteret, aut aliam sibi quaereret, quam Dominus ipsi dignaretur ostendere [(128) 1Kb] . Et cum idem pontifex voluisset eum confirmare in archiepiscopatu Ecclesiae Rhegiensis, quae est prima metropolis totius Calabriae, ad quam, eodem annuente pontifice, electus fuerat, ipse electioni a se factae, sciens ex iis, quae in Scriptura sacra legerat, et ex iis, quae in curia et viderat et audierat, qualia et quanta sint in praelatione pericula, consentire recusavit [(129) 1Kb] , non quidem pertinaciter, sed solo quietis amore et desiderio, servata semper (ut decens est) ad superiorem obedientia et humilitate, et ad proximos charitate.

52. Tunc enim, ut dicebat beatus Gregorius, ante [Col. 0517B] Dei oculos vera servatur humilitas, cum hoc, quod quis utiliter subire praecipitur, pertinaciter non recusat. Unde potest quis etiam idoneus laudabiliter ex humilitate praelationis officium recusare, eodem Gregorio dicente, quod praelatio propter meliorem intentionem fugienda est, maxime cum ad hoc superna voluntas agnoscitur. Cum voluntate igitur, venia et benedictione pontificis idem beatus Bruno, relicta curia, Calabriae deserta penetravit, non quidem solus, sed junctis sibi quibusdam aliis ejusdem propositi viris, quos bonus odor vitae ipsius ad solitudinem quaerendam traxerat [(130) 1Kb] . Audiverat enim, illic deserta esse loca et solitaria quamplurima, ad peragendum poenitentiam aptissima. Et quamvis intenderet et optaret, prout jam saepius [Col. 0517C] decreverat, Carthusiam repetere, quam reliquerat, et illuc fratres suos sequi, quos ante praemiserat, quia tamen (ut praedictum est) pontifex cum curia sua transibat ad Galliam, in cujus finibus sita est Carthusia, ne curiam, quam fugiebat, sequi videretur, sed ut elongaretur ab ea, Calabriam potius elegit, quam Carthusiam [(131) 1Kb] , cum ea tamen semper intentione et voluntate, ut, sedatis rebus, ut primum commode posset, Carthusiam repeteret, prout in quibusdam ejus litteris, quas ex Calabria scripsit fratribus suis, qui erant in Carthusia, apparet, [Col. 0518A] quaram verba sunt haec: De me, fratres, scitote, quoniam mihi unicum post Deum est desiderium veniendi ad vos, et videndi, et quando potero, opere adimplebo, Deo adjuvante [(132) 1Kb] .

53. Venit itaque cum suis praedictis ad quamdam eremum in finibus Calabriae, quae dicitur Turris in dioecesi Squillacensi [(133) 1Kb] , ibique non cellas, quia sumptus ad eas non suppetebant, sed speluncas plures sive cavernas eremitis congruentes de vili quidem materia, sed in Christo pretiosa aedificavit, in quibus nocturnis excubiis pariter atque diurnis ipse et qui cum eo convenerant fratres, divinis laudibus et orationibus insistebant, in ea austeritate vitae, quam ipse prius in Carthusia tenuerat, et suis tenendam praecederat. Contigit autem, Domino [Col. 0518B] hoc operante, dum quadam die princeps Calabriae Rogerus [(134) 1Kb] cum suo non parvo comitatu, et cum canum multitudine copiosa in dicta eremo Turris venaretur feras, canes olfactu suo diversa ferarum ipsarum vestigia insequentes, ad dictas speluncas, in quibus beatus Bruno, et qui cum eo venerant, fratres pariter habitabant, devenirent. Ubi, fixis pedibus, latratibus multis domino suo indicabant, se praedam magnam aliquam invenisse. Ad quos dictus princeps cum suis concito cursu veniens reperit patres praedictos in dictis speluncis, flexis genibus et erectis in coelum vultibus et manibus simul orantes et Deum laudantes [(135) 1Kb] .

54. Quod ille intuens, magna admiratione repletus, de equo, cui insidebat, desiliens devote et humiliter [Col. 0518C] salutavit, et de eorum illuc adventu, et singulorum statu diligenter interrogavit. Quibus cognitis, gavisus est valde, Deum laudans et glorificans, quod tali se dignatus esset praeda dignum facere, sperans et se et terram suam eorum meritis et precibus adjuvari, et in pace tueri. Et propterea ut possent ibidem quietius vivere et diutius perseverare, dedit eis ecclesiam Beatae Mariae et Sancti Stephani de eremo [(136) 1Kb] ; ubi eos frequenter visitabat, et de vitae necessariis providebat, documentaque salutis ab eis libenter audiebat. Et beatum Brunonem, [Col. 0519A] ipsorum omnium pastorem et Patrem, quem prae caeteris intime diligebat, ad se frequenter evocabat; quem in magna reverentia semper habebat, et quasi primum in domo sua; cujus consiliis acquiescebat, et ejus se orationibus jugiter commendabat; in quibus plurimum confidebat [(137) 1Kb] .

55. Nec eum fefellit opinio. Nam Deus eum Brunonis meritis a praeparata in eum proditione in obsidione Capuanae civitatis [(138) 1Kb] liberavit, ut idem princeps in suis patentibus litteris [(139) 1Kb] per haec verba testatur: Ego Rogerius divina misericordia comes Calabriae et Siciliae notum [Al., nota] esse volo omnibus fidelibus Christianis beneficia, quae mihi peccatori concessit Deus orationibus reverendi mei fratris Brunonis, piissimi Patris fratrum, qui habitant [Col. 0519B] in ecclesiis Sanctae Mariae de Eremo, et Sancti Stephani protomartyris, quae sitae sunt in terra mea inter oppidum, quod dicitur Stillum, et Arenam. Cum essem in obsidione Capuae Kalendis Martiis, et praefecissem Sergium, natione Graecum, principem super ducentos armigeros nationis suae, et exercitus excubiarum magistrum; qui Satanica persuasione praeventus, prius ipsi principe Capuae promittente auri non modicam quantitatem, ad invadendum me meumque exercitum noctu aditum pollicitus est se praebiturum.

56. Nox proditionis advenit, princeps Capuae ejusque exercitus juxta promissum est paratus ad arma, dumque me sopori dedissem, interjecto aliquanto noctis spatio, astitit cubili meo quidam senex [Col. 0519C] reverendi vultus, vestibus scissis, non valens lacrymas continere. Cui cum in visu dicerem: Quae causa ploratus? Sic ait: Fleo animas Christianorum, teque cum illis simul. Exsurge quamprimum, sume arma, si liberari Deus permiserit, tuorumque animas pugnatorum. Hic mihi per totum videbatur, veluti si esset per omnia venerabilis Pater Bruno. Expergefactus sum cum terrore grandi provisione pavescens. Illico sumpsi arma, clamans militibus, ut armati equos conscenderent, visionem, [Col. 0520A] an vera esset, satagens experiri. Ad quem strepitum et clamorem, fugientes impius Sergius ejusque sequaces subsecuti sunt principem Capuae, sperantes se in dictam civitatem confugium habituros. Ceperunt autem milites nostri inter vulneratos et sanos centum sexaginta duos [(140) 1Kb] , quibus et visionem fuisse veram comprobavimus.

57. Reversus sum, Deo volente, vicesima nona Julii mensis Squillacium, praehabita Capua civitate, ubi fui per quindenam continuam aegrotans. Venit vero jam dictus venerabilis Bruno cum quatuor de fratribus suis, qui me suis sanctis devotisque colloquiis consolati sunt. Cui reverendo Viro visionem retuli et humiles gratias egi, qui de me etiam absente, suis in orationibus curam habuisset. Qui se humiliter asseruit, [Col. 0520B] non ipsum fuisse, quem vidisse credidi, sed Dei angelum, qui astat principibus tempore belli [(141) 1Kb] . Rogavi quoque ipsum humiliter, ut propterea de rebus meis in terra Squillacensi sumere dignaretur largos redditus, quos donabam, renuens ille, recipere nolle dicebat, quod ad hoc domum sui patris meamque dimiserat, ut omnino de rebus extraneis liber deserviret Deo nostro. Hic fuerat in tota domo mea quasi primus et magnus [(142) 1Kb] . Tandem vix ab eo impetrare potui, ut gratis acquiesceret sumere modicum munus meum.

58. Donavi enim eidem Patri Brunoni ejusque successoribus ad habendum in perpetuum, absque temporali servitio monasterium Sancti Jacobi cum castro, et complures res, compluraque bona alia, [Col. 0520C] cum amplissimis libertatibus, in dictis litteris specifice declaratis. Aedificavit itaque beatus Bruno inibi vigore donationis praedictae primo ecclesiam quamdam ad honorem beatae Mariae virginis juxta speluncam seu antrum quoddam subterraneum, in quo solus ipse manebat. Demum vero pariter aedificavit ecclesiam aliam, a superiore non longe distantem, cum contiguo illi monasterio sub vocabulo Sancti Stephani protomartyris [(143) 1Kb] , in quo caeteri fratres habitabant, et sub cura et regimine tanti [Col. 0521A] Patris Christo Domino militabant [(144) 1Kb] . Cum quibus ipse usque ad diem mortis suae perseveravit in ea observatione, quam prius coeperat et docuerat in Carthusia, nec declinavit ex ea. Veniens autem ad mortem, sciens quod venit hora ejus, ut transeat ex hoc mundo ad Patrem, convocatis fratribus suis, ab infantia singulas aetates suas recensuit, et totius temporis sui scientia et sententia dignum [(145) 1Kb] proclamavit, exhortans eos et admonens ad charitatem et humilitatem et ad perseverantiam.

59. Postea vero fidem suam de Trinitate protracto et profundo sermone exposuit et conclusit sic: Credo etiam sacramenta, quae sancta credit et veneratur Ecclesia, et nominatim panem et vinum, quae consecrantur in altari, post consecrationem [Col. 0521B] verum corpus esse Domini nostri Jesu Christi, veram carnem et verum sanguinem, quae et nos accipimus in remissionem peccatorum, et in spe salutis aeternae [(146) 1Kb] . Proxima autem die Dominica sancta illa anima carne soluta est pridie Nonas Octobris, anno Domini millesimo centesimo primo. Corpus vero ejus fratres ibidem honorifice condiderunt. Ad cujus sepulcrum tale fuit appositum epitaphium.


Primus in hac eremo Christi fundator ovilis
   Promerui fieri, qui tegor hoc tumulo.
Bruno mihi nomen, genitrix Alemania, meque
   Transtulit ad Calabros grata quies eremi.
Doctor eram, praeco Christi, vir notus in orbe,
   Desuper illud erat, gratia, non meritum.
[Col. 0521C] Carnis vincla dies Octobris sexta resolvit,
   Spiritui requiem, qui legis ista, pete [(147) 1Kb] .

60. Hanc autem ejus sanctam vitam mortemque pretiosam secuta sunt miracula multa, quae Dominus gloriosi sui confessoris intercessionibus et meritis operari dignatus est, quamvis miracula sanctum non faciant, cum non neget Apostolus montes sine charitate posse transferri. Et propterea non sunt in talibus expetenda seu quaerenda miracula, quae cum malis possunt haberi communia. Nam et magi Pharaonis incantationibus suis multa signa fecerunt. [Col. 0522A] Judas etiam, filius perditionis, vivens miracula fecit, qui et cum caeteris apostolis ejiciendi daemonia potestatem accepit. Multi etiam alii signa fecerunt, nec tamen ob hoc sanctiores, imo potius deteriores et damnabiliores effecti sunt. Qui cum in judicio dicent: »Domine, Domine, nonne in nomine tuo prophetavimus, et in nomine tuo daemonia ejecimus, et in nomine tuo virtutes multas fecimus? Respondebit illis Dominus: Quia non novi vos. Discedite a me, omnes operarii iniquitatis [(148) 1Kb] .« Hinc est, quod, cum eidem Domino discipuli redeuntes dicerent: »Domine, etiam daemonia subjiciuntur nobis in nomine tuo, ait illis: Nolite gaudere quia spiritus subjiciuntur vobis.« Et tanquam quaererent: »In quo ergo, magister bone, gaudebimus? [Col. 0522B] In hoc, inquit, gaudete, quia nomina vestra scripta sunt in coelis [(149) 1Kb] .«

61. Multi vero e contrario sancti sunt, a quibus nulla vel pauca facta leguntur miracula, sicut complures martyres, de quorum sanctitate nullus dubitat. Complures etiam confessores, qui ad fidei illuminationem multa scripserunt, in eminentia doctrinae, sanctitatis probationem habentes, ut Augustinus, Gregorius et similes. Unde cum in canonizatione sancti Thomae Aquinatis de miraculis quaererent, respondit papa non esse de eis inquirendum. Nam tot miracula fecit, quot quaestiones terminavit [(150) 2Kb] . Plures igitur fuerunt, qui in eremo vixerunt in asperitate vitae a conversatione hominum elongati, in continua pugna contra tentationes [Col. 0522C] et vitia perseverantes, seipsos abnegantes, patrem, matrem, et omnia, quae possederant, relinquentes, crucem suam portantes, et Christum sequentes, sicut Paulus primus eremita, cujus respectu Antonius ait se solum monachi gerere nomen. Sicut et Arsenius, Hilarion, Macharius, Eulalius et caeteri plures. Sicut et hic pater noster beatus Bruno, qui non minus caeteris fecisse videtur. Quibus omnibus sufficit pro sanctitatis testimonio verbum Domini dicentis in persona Sapientiae: [Col. 0523A] »Qui elucidant me vitam aeternam habebunt [(151) 1Kb] .«

62. Et iterum de eadem sapientia loquens, »supra salutem, inquit, et speciem dilexi illam:« et proposui pro luce habere illam, quam sine fictione didici, et sine invidia communico, et honestatem illius non abscondi. Infinitus enim est thesaurus ejus, quo qui usi sunt, participes facti sunt amicitiae Dei, propter disciplinae dona commendati [(152) 1Kb] . Et in Evangelio, cum dixisset Simon Petrus ad Christum: »Ecce nos reliquimus omnia, et secuti sumus te, quid ergo erit nobis?« Respondit: »Omnis, qui reliquerit domum, vel fratres, vel sorores, aut patrem, aut matrem, aut uxorem, aut filios, aut agros propter nomen meum, centuplum [Col. 0523B] accipiet et vitam aeternam possidebit [(153) 1Kb] .« Et iterum ad discipulos suos: »Amen dico vobis quia vos, qui secuti estis me, in regeneratione cum sederit Filius hominis in sede majestatis suae, sedebitis et vos super sedes duodecim, judicantes duodecim tribus Israel [(154) 1Kb] .« Et ad adolescentem de vita aeterna interrogantem ait: »Si vis perfectus esse, vade et vende omnia, quae habes, et da pauperibus, et veni, sequere me, et habebis thesaurum in coelo [(155) 1Kb] .«

63. His itaque solis sanctitatis patris nostri Brunonis testimoniis sanctissimus papa noster, dominus Leo decimus hoc tempore pontifex Maximus [(156) 1Kb] , sine aliqua miraculorum inquisitione contentus, dignum arbitratus est et rationi consonum, [Col. 0523C] eum, quem Deus tantis in hoc saeculo donis insignivit et gratiis, nunc assumptum in coelos maximis efferendum praeconiis, ut cui viventi dederat Omnipotens cor ad praeceptum et legem vitae et disciplinae, eidem nunc, apud thronum divinae gloriae quiescenti, debitae devotionis obsequium impendatur in terris. Et propterea voluit idem pontifex, et nobis et ordini nostro apostolica auctoritate concessit, ut in singulis domibus totius nostri ordinis et earum ecclesiis seu capellis festum ejusdem patris nostri Brunonis confessoris annis singulis die sexta mensis Octobris, qua die illa ejus beata anima, carnis vinculis exuta, ad coelestia regna migravit, solemniter colatur [(157) 1Kb] , et congrua ac [Col. 0523D] debita devotione celebretur, ejusque corpus et memoria dignis in Domino laudibus veneretur, et [Col. 0524A] conveniens Officium in honorem ipsius agatur et decantetur, et ut de eo diebus singulis commemorationem facere valeamus. Idem etiam pontifex domum praedictam sancti Stephani, quam (ut jam saepe dictum est) beatus Bruno pater noster in finibus Calabriae post erectam prius per eum Carthusiam fundaverat, et in qua corpus ejus conditum jacet [(158) 1Kb] , per monachos alterius ordinis multis annis occupatam, ordini nostro restituit, et sub cura juxta ritum, mores ac regularia instituta ejusdem nostri ordinis regendam et gubernandam commisit, prout in desuper confectis litteris apostolicis continetur [(159) 1Kb] .

64. Gaudeamus itaque omnes, mei dilectissimi, gaudeamus omnes in Domino, diem festum celebrantes [Col. 0524B] sub honore beati Patris nostri Brunonis, de cujus solemnitate gaudent angeli et collaudant Filium Dei. Haec namque est dies illa, quam fecit Dominus. Dies, inquam, illa, quae ab angelis in coelis continua, a nobis vero in terris ad Dei laudem et tanti Patris memoriam annua devotione recolitur. Exsultemus igitur et laetemur in ea, et omnipotenti Deo, qui per suam misericordiam hujus nostrae militiae ducem et principem tantis ac talibus donis et gratiis praevenit in via, et tantis dotibus ac tanta gloria deinde remuneravit in patria, dignas, quas possumus, laudes et gratias humiliter referamus, et ejusdem sancti merita dignis efferamus laudum praeconiis. Praeceptum enim habemus de honorandis parentibus, nedum carnalibus, [Col. 0524C] sed et tanto magis his, qui nos in Christo genuerunt, spiritualibus. Unde scriptum est quia gloria hominis ex honore patris sui est, et dedecus filii pater sine honore; et quia, qui honorat patrem suum, vita vivet longiori, et jucundabitur in filiis, et in die orationis suae exaudietur, et superveniet ei benedictio a Deo, et benedictio illius in novissimo manet [(160) 1Kb] .

65. Agamus insuper Deo laudes et gratias, qui, sicut post quadringentos et triginta annos a repromissione facta Abrahae, filios Israel per manum Moysi de servitute Aegyptiorum liberavit, ita et nunc post totidem annos, quadringentos scilicet et triginta, hunc Patrem nostrum, et per eum fundatam [Col. 0524D] domum praedictam sancti Stephani per manus summi legislatoris, Romani pontificis, Christi in [Col. 0525A] terris vicarii, de manu alienorum redimere, et sub nostri ordinis possessionem et obedientiam restituere dignatus est. Tot enim anni, quadringenti scilicet et triginta, numerantur ab ejusdem ordinis initio, quasi quodam divino praesagio, usque ad annum millesimum quingentesimum quartum decimum [(161) 1Kb] , quo anno idem pontifex eumdem Patrem nostrum et dictam ejus domum, in qua, ut jam saepe dictum est, conditus jacet, a praedicta servitute liberavit. Et quia tunc Dominum in sanctis ejus, et sanctos in Domino digne veneramur et colimus, cum sanctorum virtutes et mores imitamur et sequimur, sicut et ille Deum perfecte diligit, qui ejus mandata custodit.

66. Propterea, venerabiles patres et fratres in [Col. 0525B] Christo dilectissimi, si veri filii sumus, non degeneres, sequamur, et quantum, Domino cooperante, [Col. 0526A] poterimus, imitemur hujus Patris nostri beati Brunonis mores et vestigia. Decet enim filios similes esse patri, cum Dominus, de seipso loquens, dicat non posse Filium a se facere quidquam, nisi quod viderit Patrem facientem. Et quod quaecunque ille fecerit, haec et filius similiter faciat [(162) 1Kb] . Quemadmodum igitur ille fecit, ita et nos pariter faciamus. Carthusienses enim sumus, et a Carthusia, ut jam audivimus, nomen accepimus. Carthusia autem juxta etymologiam sui nominis secundum Hieronymum in interpretatione Hebraicorum nominum dicta est a chartus, quod interpretatur perfecte vocatus, vel perfecta vocatio; et ia, quod est dominus vel dominator, quasi a Domino perfecta vocatio; et inde Carthusianus dictus est, tanquam [Col. 0526B] a Domino perfecte vel ad perfectionem vocatus [(163) 3Kb] .




[Col. 0525]
VITA TERTIA,
E Vitis per Puteanum et Blomenvennam scriptis, a Surio collecta.



CAPUT PRIMUM. Defunctus, sese damnatum, e feretro publice proclamat; spectaculi hujus occasione in solitudinem ad poenitentiam agendam secedere Sanctus statuit, cum aliquot aliis, quos ad idem faciendum movit, ad Hugonem, Gratianopolitanum episcopum, iter arripit, benigneque ab hoc excipitur.
[Col. 0525D]

1. Beatissimus Bruno, sacri Carthusiani instituti primus auctor et architectus, natione Germanus, in insigni Colonia Agrippina parentes habuit et genere et virtute claros [(164) 1Kb] , quibus tamen ille, atque adeo toti familiae suae, majorem vitae suae sanctimonia attulit splendorem. Ab ipsis autem incunabulis, [Col. 0526D] gratia Dei illum dirigente, semper ad meliora proficere studuit, et cum adhuc puer esset, nihil prae se puerile tulit, sed aetatem morum gravitate vincens et quasi futurae religionis specimen quoddam exhibens, multorum monachorum pater et institutor divinitus parabatur. Sortitus vero a Domino est animam bonam, ut Scripturae verbis utamur, praeclaram indolem, illustre ingenium, memoriam tenacem, voluntatem ad optima quaeque consectanda studiose propensam

2. Itaque missus est Lutetiam Parisiorum, ut illic litteris et disciplinis liberalibus erudiretur. Ubi tantum [Col. 0527A] ille profecit prae caeteris coaetaneis suis, ut inter primos philosophos numeraretur [(165) 1Kb] , et scholarum magister effectus sit [(166) 1Kb] . Ad sacrae quoque theologiae studia se conferens, in theologis doctissimus et celeberrimus habitus est, possuntque ei rei testimonium haud vulgare perhibere scripta ejus, quae exstant [(167) 1Kb] . Fuit vero etiam Remensis Ecclesiae canonicus [(168) 1Kb] . Per id tempus cum in hujusmodi optimis studiis versaretur Bruno, Gregorio VII Romano pontifice sanctissimo [(169) 1Kb] , et Henrico tertio imperatore [(170) 1Kb] , circa annum salutis millesimum octogesimum secundum, Parisiis litterarum studia florebant, et erat illic tum magna turba studiosorum, tum non pauci doctores insignes. Accidit autem sane horrendum et saeculis omnibus memorandum [Col. 0527B] in ea tum urbe spectaculum, quod Carthusianae vitae instituendae occasionem praebuit, divina id agente providentia, quae multorum voluit consulere saluti.

3. Quidam enim valde celebris doctor, prae caeteris multa doctrina et eximia morum honestate instructus, quantum quidem ex vitae consuetudine homines, qui externa sola intuentur, pectoris arcana videre non possunt, conjicere et existimare possent; tum etiam ante alios illius ipsius et doctrinae probitatis causa honoratus, in gravem morbum incidit, et lecto decumbens, morbo ingravescente, diem clausit extremum, ante tamen, more Christiano, ut vir catholicus, ecclesiasticis munitus sacramentis, cumque ei ex recepta apud Christianos consuetudine [Col. 0527C] celebres pararentur exsequiae funeris ejus cohonestandi gratia, magistrorum, studiosorum, et civium ingens advenit multitudo; quibus funus ipsum prosequentibus, defuncti exanime corpus in templum, ubi sepulturae mandandum erat, illatum est. Viris autem ecclesiasticis, qui ad id invitati fuerant, solitum officium peragentibus et preces illas, quas vigilias defunctorum vocant, recitantibus, ubi ventum est ad eam lectionem, cujus initium est, Responde mihi, is, qui erat vita functus, in ipso feretro erexit se, et, paululum elevato capite, cunctis videntibus et audientibus, et ad tantam rei novitatem non immerito stupentibus, alta et horrenda voce dixit: JUSTO DEI JUDICIO ACCUSATUS SUM; et his dictis, rursus in feretro deposuit caput.

[Col. 0527D] 4. Qui vero ejus verba audierunt, et gestus viderunt, [Col. 0528A] non mediocriter perterrefacti, consulte quidem et provide decreverunt sepulturam ejus in diem crastinum differendam, tam inusitatae rei exitum praestolaturi. Altera luce, cum jam facti hujus fama tota urbe esset diffusa, et omnium aures implevisset, ad eam ecclesiam innumera prope hominum utriusque sexus turba confluxit. Tum vero denuo repetitis exsequiis, postquam lectionis supradictae initium recitari coepit, idem defunctus, erecto capite, ingenti rursus voce clamat, JUSTO DEI JUDICIO JUDICATUS SUM, moxque in feretrum se reponit. Corripiuntur astantes omnes summa et incredibili admiratione, horrendumque spectaculum stupore afficit universos. Sed quia tamen necdum ea, quae hactenus dixerat, se justo Dei judicio et accusatum, et judicatum, [Col. 0528B] apertam habebant damnationis ejus significationem, cum possent etiam in bonam accipi partem, quod primo quidem inique ad Christi tribunal accusatus esset ab eo, qui perdere cuncta festinat, et qui a studio calumniandi diabolus, id est, calumniator recte dictus est, postea vero ab ejus calumniis aequissimi Judicis sententia vindicatus esset, cunctis visum est, etiam in tertium diem ejus protrahere sepulturam.

5. Eo autem illucescente, tota fere civitas accurrit, tam inusitatum et terribile Dei judicium nosse cupiens, cumque eodem modo iterarentur exsequiarum ritus, et ad lectionem, quam diximus, perventum esset,

[Col. 0528C] Tum rursum exanimus feretro caput extulit alto,
Atque infelicem se contemplando, locutus,
Sic ait immenso luctu grandique boatu:
Parcite funeribus, mihi nil prodesse valetis.
Heu infelicem cur me genuere parentes?
Ah! miser aeternos vado damnatus ad ignes.
Indeque conticuit semper, jacuitque supinus [(171) 1Kb] .
Ad eam vocem quis tam possit esse ferreo pectore, ut non totus a se discedat? Recte dixit Propheta: »Judicia Dei abyssus multa.« Notus erat vir ille omni plebi, et cum nemo de illo quidquam minus suspicaretur, justo Dei judicio damnatum se dixit. Penetravit illa terribilis vox, Justo Dei judicio damnatus sum, ipsas ossium medullas videbanturque [Col. 0528D] astantes omnes pene exanimes.

[Col. 0529A] 6. Non enim vulgare illis proponebatur exemplum, nec erat illa res ludicra aut parvi momenti. Damnatum ille se justo Dei judicio clamabat, qui sic inter homines vixisse visus esset, ut ab omnibus sanctus putaretur. Dicebant alii ad alios: Si sic accidit huic tanto viro, tam insigni, quid nos miseri exspectare debemus? Tandem ea tamen omnium fuit sententia, quandoquidem ille palam confessus esset, se justo Dei judicio condemnatum et reprobatum, ut omni Ecclesiae suffragio et ipsa quoque ecclesiastica sepultura indignus censeretur, et in loco profano in sterquilinio sepeliretur; quod etiam factum est [(172) 1Kb] . Sunt, qui affirment, ob perpetuam hujus expavescendi judicii memoriam, ab eo tempore in ea, quam toties jam commemoravimus, [Col. 0529B] lectione, omissa esse duo haec verba, Responde mihi [(173) 1Kb] . Fuit sane multis efficax incitamentum ad vitam animumque corrigendum tam inauditum miraculum.

7. Nam et ipse venerabilis Bruno, cum praesens adesset, et suis oculis atque auribus omnia dicta factaque hausisset, nimium formidando obstupefactus exemplo, totus in lacrymas resolutus, acerbe plorabat, cogitans secum divini judicii severitatem, incertum hujus vitae exitum, et quam horrendum sit incidere in manus Dei viventis. Territus ergo et salubriter compunctus, accersivit ad se nonnullos ex magis familiaribus sociis et discipulis suis, magistrum Landuinum, qui post eum primus fuit Carthusiae [Col. 0529C] praefectus, sive prior, duos Stephanos, Burgensem et Diensem, ambos canonicos Sancti Rufi, Hugonem, quem dicebant Capellanum, quod solus inter eos sacerdotio initiatus esset [(174) 1Kb] , duos laicos, Andream et Guarinum, qui et ipse huic spectaculo interfuerant, aitque lacrymabundus ad eos: Ecce, fratres et amici mei, in Christo unice chari, vidimus per hos dies et audivimus admiranda plane atque stupenda, quae tamen nobis possint magnam afferre utilitatem, si ita, ut par est, defuncti hujus, modis omnibus infelicissimi, non periculum aut casus dubius, sed certissima damnatio cautos nos faciat, et sollicitos ad placandum Dominum, cujus manum effugere nemo potest.

[Col. 0529D] 8. Et quis, obsecro, tam saxeo sit pectore, quem tale exemplum ad agendam poenitentiam non invitet modo, sed etiam impellat? Aut quis tam lethali pressus sit somno vitiorum ut deplorati hominis hujus infaustis clamoribus, imo et tonitruis non excitetur et expergefiat ad curandam salutem suam? Novimus hunc virum multa sapientia praeditum, moribus ornatum, castum, pudicum, prudentem, ab omnibus honoratum et magno in pretio habitum. At [Col. 0530A] nunc ex ejus ore audivimus justo eum Dei judicio condemnatum. Qua voce quid possit aut dici, aut fingi terribilius? Quis ad ejus auditum non totus contremiscat? Quid est enim damnatum esse, nisi in ea incidisse mala, quae nulla mens capere, nulla lingua explicare potest? Quae tamen si quandoque finem haberent, possent saltem utcunque videri tolerabilia; jam vero cum sint longe acerbissima, nec ullum unquam etiam post infinitas annorum myriades finem accipiant, non possunt non esse omnium miserrimi et infelicissimi, qui ad ea devolvuntur.

9. Videamus nunc, fratres mei, quid apud inferos prosit ei tam multo labore parta scientia, cum illic [Col. 0530B] sempiterna laboret caecitate et ignorantia? Quid opes et copiae, cum nec una ei suppetat aquae gutta, qua possit aestuantis gehennae ardoribus exustam refrigerare linguam? Quid honores et deliciae, cum tot nunc in omnem aeternitatem cogatur ferre tormenta, quot in mundo habuit oblectamenta? Vidimus corpus ejus cum summa ignominia sepeliri in sterquilinio, cogitemus animam ejus sulphureis semper arsuram flammis, sepultam in inferno, ubi vermis eorum non morietur, nec ignis exstinguetur, ubi ignis saevit intolerabilis, foetor cruciat abominabilis, dolor vastat ineffabilis. Cogitemus haec, fratres mei, nec perfunctorie, sed serio cogitemus, et salutari animarum nostrarum amplectendo remedio nobis prospiciamus, ne etiam nos cum illo pereamus. Unicum [Col. 0530C] autem superest remedium vera poenitentia, cum ipse Salvator dicat: »Nisi poenitentiam egeritis, omnes similiter peribitis [(175) 1Kb] .« Plena est Scriptura vocibus ad poenitentiam hortantibus. Hanc itaque nos amplectamur, fratres charissimi, si volumus justum Dei effugere judicium. Sint nobis lacrymae nostrae panes die ac nocte, et iis diluamus sordes peccatorum nostrorum.

10. Voces illae, quas audivimus, non propter illum editae sunt, qui defunctus est, sed propter nos, ut nobis proficiant, quos adhuc divina patientia longanimiter exspectat. Non differamus, quaeso, vitae correctionem de die in diem, cum nesciamus, qua hora Dominus noster venturus sit. Qui enim, ut [Col. 0530D] ait beatissimus pontifex Gregorius, poenitenti veniam spopondit, peccanti diem crastinum non promisit. His verbis compuncti sunt corde omnes illi, et ardenti desiderio cupiebant dare se poenitentiae, sed modum et locum necdum videbant. Itaque percontanti de his Lauduino, viro docto et pio, sanctus Bruno respondit: Spectaculum, quod vidimus, quod nos salubri moerore affecit, quod conturbavit et exterruit nos, et poenae sempiternae formidine adduxit [Col. 0531A] ad poenitentiam, id efficiat in nobis, ut mundum hunc toto pectore contemnamus, et quoad ejus fieri potest, extra illum aufugiamus. Succurrat nobis, quid de se olim dixerit S. David, contristatus in exercitatione sua, et conturbatus a voce inimici, et a tribulatione peccatoris; quando cor ejus intra ipsum conturbatum fuit, et formido mortis cecidit super eum, timor quoque et tremor venerunt super eum, et contexerunt eum tenebrae, quae omnia, ut nostis, nos quoque experti sumus,

11. »Quis dabit mihi, inquit, pennas sicut columbae, et volabo, et requiescam? Ecce, elongavi fugiens, et mansi in solitudine [(176) 1Kb] .« Fugere nos admonet hominum frequentiam et peccandi occasiones, et degere in solitudine, quae locus est opportunus [Col. 0531B] agendae poenitentiae, virtutum doctrix, gloriae revelatrix. Eam ergo nos par est studiosissime inquirere, in ea diligentissime commorari, et usque ad supremum vitae diem extra eam pedem non efferre. Habemus exempla in ipso Salvatore, quem constat saepe deserta expetiisse loca, ut nos ad similia provocaret. Joannes Baptista, quo inter natos mulierum nemo surrexit major, in desertis fuit usque ad diem ostensionis suae. Longum sit, caeteros commemorare homines sanctissimos, qui se in intimas solitudines abdiderunt, nihil cum hoc mundo fallacissimo commercii habere volentes. Inter haec inflammantur eorum animi, et ardent solitariae vitae desiderio; sed cum incertum haberent, quem potissimum [Col. 0531C] locum expeterent, sanctus Bruno aliquem virum bonum et fidelem inquirendum dicit, qui eis locum opportunum indicet. Tum Stephani duo, Burgensis et Diensis, non longe, aiunt, a Valentia, cui nostrum Sancti Rufi adhaeret monasterium [(177) 1Kb] , urbs est Gratianopolis, et in ea beatus Hugo episcopus, quem nos saepe vidimus et bene cognitum habemus [(178) 1Kb] .

12. Est ille vir sanctissimus, justus ac rectus et timens Deum, atque in omni virtutum genere probe exercitatus. In ejus dioecesi sunt montes altissimi, in iis deserta loca permulta, ab omni hominum consuetudine et habitatione separata, atque ea causa poenitentiae agendae maxime opportuna. Et cum sanctus episcopus verbis et exemplis omnes invitet ad [Col. 0531D] poenitentiam, ubi ad eum venerimus, adventus noster ei erit gratissimus, facietque nos voti compotes. Est enim perhumanus, benignus et clemens. Habebitis autem nos hujus itineris duces, quod nos [Col. 0532A] crebro emensi sumus. Mox etiam Hugo sacerdos: Audivi, inquit, et ego multa de viro hoc, quippe cujus fama jam ubique redolet; habeoque exploratissimum, eum virum esse sanctum, et animarum saluti summopere studentem; nec dubium, quin libentissime nos accepturus sit, et modis omnibus nobis opem allaturus. Et licet ego jam affecta aetate et infirma sim valetudine, viaque haec ardua et difficilis, quando tamen arcta via est, quae ducit ad vitam, nec ulla aetas sera est ad poenitentiam, si statueritis eo proficisci, ego me vobis comitem praebebo, nec quidquam nos separabit, nisi sola mors, Christi charitate perenniter copulatos atque conjunctos. Eamdem animi alacritatem et promptitudinem exhibuere etiam Andreas et Guarinus, [Col. 0532B] homines laici et idiotae, petieruntque breviter doceri, quo pacto dignos poenitentiae fructus Deo offerrent.

13. Quod cum a beato Brunone factum esset et quaedam etiam de vitae hujus fragilitate et inconstantia, de mundi vanitate et fallacia, de incerto ab hac vita exitu, de doctoris recenti damnatione ille commemorasset, ab omnium oculis dulces lacrymarum rivuli dimanarunt, moxque in novam Christi aeterni regis militiam simul omnes conjurant, rogant omnipotentem Deum, ut ipsos in sancto proposito confirmet, et angelum suum bonum ad ipsos mittat, qui sit itineris dux, et ad locum suae majestati gratum ipsos perducat. Deinde cum de rebus et facultatibus [Col. 0532C] suis constituissent, et omnia sua recte expedivissent, valedicunt amicis et notis. Et sancto eos ducente Spiritu, atque angelo Domini antecedente, dirigente ac protegente, longo et molesto ac duro itinere ad beatissimum Hugonem, episcopum Gratianopolitanum, se conferunt [(179) 1Kb] . In ipso autem itinere ad quemdam magnae religionis eremitam divertunt, ut ab eo, tanquam experto, discant de vita solitaria [(180) 1Kb] . Ejus autem sermonibus et piis adhortationibus alacriores effecti, majorique amore in eam vitam inflammati, pergunt ire Gratianopolim.

14. Per idem autem tempus vidit sanctus Hugo episcopus in somnis, Deum in ea eremo, quae Carthusia dicebatur, suae majestati domum exaedificantem, [Col. 0532D] septem quoque stellas colore rutilo, in orbem dispositas, et a terra paululum sublevatas, ab illis coelestibus situ, motu, colore et splendore discrepantes, itineris ducatum sibi praestantes [(181) 1Kb] . Et [Col. 0533A] cum de ea visione cogitaret, septem viri, beatus Bruno cum sex sociis, ad fores palatii assistunt. Ejus rei meminit vir venerabilis Guigo in Vita, quam scripsit, ejusdem beati viri. Adest, inquit, magister Bruno, vir religione scientiaque famosus, honestatis et gravitatis ac totius maturitatis quasi quoddam simulacrum. Habebat autem socios supra memoratos: quaerebant vero locum eremiticae vitae congruum, necdumque repererant. Haec Guigo [(182) 1Kb] . Cum ergo nuntiatum esset episcopo viros septem stare prae foribus, qui cupiant cum ipso colloqui, confestim eos jubet introduci. Ingressis illis, et ad pedes ejus humiliter prostratis optatam impertit benedictionem, cumque ab eo elevati pariter consedissent, causam adventus eorum diligenter inquirit. [Col. 0533B] Sanctus Bruno, quid Parisiis vidissent et audissent, et quemadmodum ipsi inter se de vita solitaria complectenda sancte conspirassent, exponit, et locum poenitentiae aptum petit ab episcopo.

15. At ille prae rei novitate primum obstupescit; sed tamem accurate contemplans eorum conversionem, animi constantiam, ardui propositi, pluribus quandoque profuturi, et visioni suae accommodati, magnam utilitatem, cum ingenti gaudio eos amplexatur, et non modo libenter, sed etiam reverenter excipit illos, et tractat peramanter ac benigne. Divino quoque Spiritu eum docente, intelligit jam visionem, eisque totam commemorat, locumque, [Col. 0533C] quem expeterent, sibi jam divinitus demonstratum dicit. Septem enim viros, terrena respuentes, deserta loca inquirentes, et pro coelestium desiderio, studio ac amore, instar stellarum micantes, nihil ambigebat illis, quas viderat, stellis esse designatos [(183) 1Kb] . Itaque volens eos hortari ad perseverantiam, quae sola obtinet aeternae salutis amplissimas coronas, ex apostolo Paulo locum illum protulit, ubi sic ait: »Sancti, quibus dignus non erat mundus, egentes, angustiati, afflicti circuierunt in melotis, in pellibus caprinis, in solitudinibus errantes, in montibus et speluncis, et in cavernis terrae [(184) 1Kb] .« Horum exempla, inquit, sequi, et in eorum vestigiis insistere, laudabile et valde salutare est, sed difficile certe, in his praesertim regionibus frigidis, quae [Col. 0533D] non sunt uti Aegyptus et Palaestina [(185) 1Kb] .

16. Vobis autem locus divinitus assignatus est [Col. 0534A] eremus quaedam in altissimis montibus, quam Carthusiam vocant. Ampla illa quidem, sed prorsus inculta, atque a nemine habitata, solis feris pervia, hominibus vero et caeteris domesticis animantibus propter loci asperitatem pene incognita et inaccessa. Altas et tanquam excisas hinc inde rupes et scopulos, arboresque silvestres et infrugiferas habet, estque supra modum frigida, et magna anni parte nivibus operta. Tum quoque adeo praerupta, sterilis et infructuosa est, ut nihil in ea neque seri neque meti possit. Ad eam vero etiam accessus et aditus difficilis et periculosus est propter duas praecelsas rupes, quae, cum directe in sublime sese subrigant, in ipso vertice propemodum coalescere videntur, ita ut introeuntibus et horrori sint et [Col. 0534B] terrori. In ejus medio fluviolus est, qui, ex montibus illis collectus, cum ingenti murmure instar torrentium aut aquarum inundantium decurrit.

17. Et ut multa paucis comprehendam, tanta est ejus eremi asperitas et horror tantus, ut carceris cujusdam potius, quam humanae habitationis nomen mereatur; nec facile sane videtur, ut quisquam illic absque singulari Dei praepotentis beneficio habitare, aut certe diu perdurare queat [(186) 1Kb] . Nostis autem vos ipsi, fratres mei, quam turpe et probrosum sit, post missam manum ad aratrum retro aspicere. Nostis uxorem Lot, ubi respexit, ibi constitisse, et in salis statuam conversam esse, ut suo prudentes condiret exemplo. Haec et pleraque alia cum dixisset ille beatissimus antistes, S. Bruno [Col. 0534C] respondit: Revera terribilis est locus iste, reverendissime pater, et posset sua ista immanitate absterrere nos, si nos huc alio animo accessissemus, quam ut talis nobis detur locus, omnia Christi amore perferre cupientibus. Et licet fragiles nos simus et infirmi sane, attamen divina freti misericordia, qua nos nitimur et non viribus nostris, plane nobis persuademus, qui nobis praestitit huc veniendi animum et promptam voluntatem eum quoque perseverandi daturum facultatem.

18. Quam ob rem humiliter et obnixe precamur, ne nostrum differas desiderium, neque nos in hac petitione nostra patiaris ferre repulsam. Cernens vero beatus antistes eorum constantiam, et immotum [Col. 0534D] perseverandi propositum, ita ait ad eos: Equidem sanctum hoc desiderium vestrum, dilectissimi, [Col. 0535A] et probo valde, et summopere complere appeto, et jam nunc ad locum optatum et ostensum divinitus vos perducam. Deditque eis eremum Carthusiae, et quidquid in ea juris et actionis haberet. Promisit etiam se idem impetraturum ab aliis, qui aliquid sibi in ea juris vindicarent [(187) 1Kb] ; tum quoque constructurum se domum in ponte, qui est inter eas, quas diximus, rupes duas, ut possent ab ingressu arceri feminae, atque etiam viri arma ferentes. Denique prohibiturum illic venationem et piscationem omnem [(188) 1Kb] . Post haec complectens eos flevit super singulos prae gaudio, laudans et benedicens Deum pro illorum adventu, detinuitque eos apud se, et ex itinere fatigatos pro sua humanitate ad dies aliquot reficiendos curavit.



CAPUT II. Carthusiae eremum Sanctus ingreditur, ex hac, in qua sanctissime vivit, ab Urbano II papa evocatur, discipulis, Romam eum consecutis, ut Carthusiam repetant, suadet, Rhegiensem archiepiscopatum recusat, ac deinde a pontifice repetendae solitudinis facultatem impetrat.
[Col. 0535B]

19. Iis exactis diebus, ascenderunt in montem, atque incolere coeperunt Carthusiae solitudinem circa solemnitatem nativitatis sancti Joannis Baptistae anno salutis nostrae millesimo octogesimo quarto [(189) 1Kb] , antecedente, comitante ac dirigente et adjuvante eos in omnibus, res quoque necessarias eis suppeditante beato Hugone episcopo. Exstructa tum ab [Col. 0535C] illis est in editiori montis parte, quae nunc dicitur ad Beatam Mariam de Casalibus, ecclesia, et parva domicilia vel cellulae apud fontem, qui usque in praesens fons sancti Brunonis appellatur [(190) 1Kb] , haud procul ab ea ecclesia distantes, sed inter se tamen aliae ab aliis separatae, ne alter alterius quietem et solitudinem interturbaret. Atque in iis cellulis singulis bini fratres degebant [(191) 1Kb] , et quemadmodum prisci illi Aegypti monachi, silentio, orationi, lectioni, cordis puritati, et rerum divinarum contemplationi vacabant, certis etiam horis operi manuum, praesertim conscribendis libris, incumbentes, tum ut suae inopiae consulerent, tum etiam, ut ne quam darent occasionem illis, qui quaerunt [Col. 0535D] occasionem, sanctum eorum institutum calumniandi, [Col. 0536A] quod nullam Ecclesiae Dei navarent operam, sed suis duntaxat rebus studerent [(192) 1Kb] .

20. Solent enim imperiti homines eos otiosos et sanctae Ecclesiae parum utiles existimare, qui, ab hominibus separati, soli Deo et sibi duntaxat vacent. Nesciunt enim id genus spiritalium rerum ignari et rudes, quantum possint apud Deum efficere preces sanctorum hominum, etiam in abditissimis solitudinibus commorantium, idque ob vitae puritatem et innocentiam, quam facilius tueri possunt, qui extra homines vivunt, quam qui hominum turbis admiscentur, nisi sancta, ut id faciant, eos cogat obedientia, quando etiam ethnicus quidam dicere potuit, se nunquam fuisse inter homines, quin seipso minor rediret. Sed tamen sanctissimi Patres [Col. 0536B] nostri, qui Carthusianae vitae prima jecere fundamenta, nihil tale sibi tribuentes, etiam libris scribendis operam dare voluerunt, et, ut sui successores id facerent, hortati sunt, ut saltem manibus verbum Dei praedicarent, quando ore non possent. Sic enim loquuntur statuta Patrum antiquorum [(193) 1Kb] .

21. Itaque his et aliis piis exercitiis sese occupantes, omnem curam suam, ut Psalmista admonet [(194) 1Kb] , super Dominum jactabant, nec quidquam de crastino solliciti erant earum rerum, quae ad diem crastinum pertinerent, cogitatione omni in Dominum rejecta, non ignorantes illud propheticum: Ego autem mendicus sum et pauper, sed Dominus [Col. 0536C] sollicitus est mei, cujus est terra et plenitudo ejus, qui dat jumentis escam ipsorum et pullis corvorum invocantibus eum [(195) 1Kb] .« Tanta vero in illis charitas inerat, ut alii alios mutuis officiis intervertere conarentur, tantaque humilitas, ut certatim eorum, quae recte fecissent, laudem et gloriam in alios transferre singuli cuperent. Sed ita fiebat ut, dum quisque vult sub alterius umbra delitescere, repercussus virtutum splendor omnes praeclarius illustraret. Erat in cunctis spectata morum gravitas et maturitas, et nihilominus inter tot virtutum ornamenta horror et contemptus vanitatis omnis, quae, haud secus ac tinea pannos, virtutes et merita omnia exedit. Licebat in eis angelicam admirari [Col. 0536D] vitam. Vivebant in multa patientia, in vigiliis, in [Col. 0537A] jejuniis, in castitate, in scientia, in longanimitate, in suavitate, in Spirito sancto, in charitate non ficta, in verbo veritatis, in virtute Dei.

22. Initio quidem, cum in eam solitudinem pervenissent, casas verius quam cellas, sibi extruxerunt. Inter eos autem degens vir sanctissimus Bruno, et fundamenta Carthusianae religionis jaciens, verbis et exemplis praeclare eos instituebat. Ut enim inter astra sol, sic ille inter alios vitae sanctitate excellere videbatur. In ejus pectore aeterna Patris aeterni sapientia Christus Dominus tanquam in sublimi arca residebat, et Spiritus sanctus sibi gratissimum condiderat domicilium; sublimis enim et ardui instituti futurus architectus singulari debuit coelestis [Col. 0537B] gratiae praerogativa eminere. Apparet autem sane, etiam ante Carthusiae habitationem virum eum fuisse rarae cujusdam probitatis, integritatis, et gravitatis [(196) 1Kb] , quod partim testantur ea, quae supra dicta sunt, et confirmabunt etiam alia, quae dicturi sumus. Inde ergo colligi facile potest, qualem ille se tum praebuerit, cum jam, toto mundo contempto, vitam voluit ducere eremiticam, id est, rebus hujus mundi emortuam, et solis coelestibus inhiantem.

23. Qui enim, inter homines degens et mundi hujus prosperis successibus florens, virtutis studiosus fuit, multo sane praeclarius et sublimius in horrida illa solitudine ita se comparavit, ut non solum virtutis studiosus, sed etiam virtutum omnium eximio splendore ornatus videri jure [Col. 0537C] posset. Nec dubium quin ab ejus excellenti sanctitate in omnia Carthusiani instituti monasteria illustria virtutum dimanarint exempla, quibus effectum sit, ut Carthusianus ordo hodieque prae caeteris, quod tamen pace omnium dictum volumus, priscum illum rigorem suum retinere videatur, non quod nihil de eo remiserit, sed quod non ab eo sic deflexerit, ut magnam aliquam ruinam fecisse censendus sit. Remissae sunt nonnihil paucis tolerabiles abstinentiae illae, sed tamen manet perpetuus piscium esus, multa jejunia, prolixae vigiliae, diuturnae preces, multaque alia carni sane molesta. Porro beatissimus Hugo episcopus, cujus sanctitatis fama celebris jam in omnes [Col. 0537D] se regiones effuderat, tametsi eos omnes, qui cum sancto Brunone in Carthusiae eremo degebant, multo amore et veneratione prosequebatur, at ipsum tamen Brunonem, quod in eo majora cerneret divinae gratiae ornamenta, in tanto honore et reverentia habuit, ut ejus consiliis non aliter, quam praeceptis abbatis, obtemperaret.

24. Et licet, ut ait in ejus Vita Guigo, etiam prius [Col. 0538A] divini amoris totus arderet incendiis, non aliter tamen ad disciplinae coelestis exercitia eorum exemplis et familiaritate inferbuit, quam si flammanti quis faci plures circumponat alias ardentes. Eratque cum eis, non ut dominus aut episcopus, sed ut socius et frater humillimus et ad cunctorum, quantum in ipso erat, obsequia paratissimus, adeo ut vir venerabilis Guilhelmus, prior tunc sancti Laurentii [(197) 1Kb] , postea S. Theofredi abbas, magistro Brunoni etiam ipse religiosa devotione non mediocriter alligatus, beati Hugonis contubernalis (bini quippe tunc per singulas inhabitabant cellas) apud magistrum Brunonem non leviter conquereretur, quod pene omnia, ad humilitatem spectantia, intra cellam sibi praeriperet officia, et episcopus non secum saltem ut socius, [Col. 0538B] sed potius conversaretur ut famulus, non licere sibi, tristis asserens, ex servilibus operibus quidquam attingere, quae juxta morem debebant per vices efficere, eo sibi cuncta praeripiente. In tantum autem eremum devotus incolebat et sedulus, ut eum magister Bruno nonnunquam exire compelleret, Ite dicens, ite ad oves vestras, eisque, quod debetis exsolvite.

25. Volebat etiam eo tempore, magnae paupertatis et humilitatis ardore succensus, equitaturas suas cunctas vendere, et diviso pauperibus precio, propriis pedibus in praedicatione discurrere. Sed homo profundi cordis magister Bruno non consensit, timens ne apud se forsan extolleretur, aut a caeteris [Col. 0538C] de singularitate judicaretur episcopis, aut (quod dubium non erat) id ipsum propter asperitatem et inaequalitatem consummare non posset itinerum. Ita quidem in beati Hugonis Vita, quam lector offendet, primo Aprilis die [(198) 1Kb] , scribit is, quem diximus, Guigo, gravis in primis auctor et fide dignissimus. Potest autem ex his perspicue animadverti, quantae auctoritatis et existimationis fuerit beatus Bruno apud tam insignem episcopum, ut qui ei haud secus, atque suo abbati, raro eximiae humilitatis exemplo obedierit, ob ejus procul dubio excellentem sanctitatem et sapientiam. Sunt, qui scribant, eumdem episcopum a beato Brunone Carthusiani instituti habitum monasticum accepisse [(199) 1Kb] .

[Col. 0538D] 26. Eo quoque instante et efficiente, circumvicini omnes, tam ecclesiastici, quam nobiles et plebeii, prona voluntate dedere beato Brunoni et fratribus ejus, perspecta eorum tam sancta, honesta et religiosa conversatione, quidquid juris obtinerent in Carthusiae montibus, et intra limites ejus deserti [(200) 1Kb] . Etsi autem beatus Bruno, olim in mundo celebris, jam omni mundi hujus calcata gloria, in [Col. 0539A] eremo latitare, solique Deo ardenti amore ac desiderio inhaerere, gustare, quam suavis sit Dominus, atque extra eum prorsus nihil appetere summopere studeret, non potuit tamen usquequaque voto potiri suo. Nam cum non totos sex annos in illa exigua quidem, sed sancta sodalitate exegisset, pontifex Urbanus secundus, qui olim beati viri discipulus fuerat, cum ad illud sublime praecipui honoris fastigium evectus esset, cuperetque tantum munus accurate implere, non immemor egregiae virtutis et illustris doctrinae ejus sui praeceptoris, accivit eum per litteras ad sanctae Ecclesiae praestanda officia, graviter praecipiens, ne venire ad Urbem cunctaretur [(201) 1Kb] .

[Col. 0539B] 27. Illo pontificis mandato perlecto, ingens dolor invasit fratres et filios ejus omnes, nec admittebant consolationem, protestantes, nullo pacto in ea vasta solitudine posse perdurare, si tanti Patris praesentia orbarentur; se quidem mansuros, si maneret ipse; sin abiret, se pariter abituros. Eorum lacrymis vir piissimus valde consternatus, et multa commiseratione permotus, cum ipsi quoque acerbissimum videretur post tantam amicae solitudinis quietem, tantam animi tranquillitatem et conscientiae serenitatem ad mundi hujus curas et strepitus revocari, eos blande consolari nitebatur. Sciebat enim scriptum esse: »Qui vos audit, me audit [(202) 1Kb] :« itemque: »Omnis anima potestatibus sublimioribus subdita sit [(203) 1Kb] ,« atque ea causa pontificis mandatum non [Col. 0539C] aliter accepit, quam coelesti oraculo ad se delatam vocem esset accepturus, aitque ad fratres: »Manere vobiscum, mihi, in Domino dilectissimi fratres, gratissimum; separari a vobis, gravissimum: sed mandatis apostolicis obedire, ut ipsi quoque nostis, necessarium est.

28. »Scitis in ejus locum successisse pontificem, cui dictum est a Christo, »Pasce oves meas [(204) 1Kb] .« Non potest ergo numerari in ovibus Christi, qui non vult illi parere, cui Christus commisit pascendas oves suas. Ecquid vero mihi prodesse queat, hic vobiscum corpus afficere inedia et jejuniis, durisque suscepti instituti laboribus et exercitiis atterere, si interim per inobedientiam perdam animam meam? [Col. 0539D] Nolite igitur, fratres mei, importunis hisce lacrymis affligere cor meum, et dolores meos doloribus [Col. 0540A] vestris cumulare: sed in qua vocatione vocati estis, in ea permaneatis, atque in hoc loco perseveretis. Confido autem in Domino, qui per nos humiles sibi habitaculum in hoc deserto construere visus est beato Hugoni episcopo, quod propositum gratiae suae hoc nostro divortio non patietur in irritum redigi: sed potius praestabit pro benignitate sua, ut ego in hac tentatione, mihi sane permolesta, obediens et fidelis inventus, ejus auctus benedictione, ad vos laetus revertar. Nec dubitare debetis, etiamsi corpore ad tempus a vobis abero, quin semper vobiscum spiritu sim futurus.«

29. Haec illo dicente, omnes cum lacrymis elevant vocem, aiuntque ad eum: »Tu es, Pater venerande, [Col. 0540B] post Deum spes nostra, tu refugium nostrum, tu consolatio et consilium nostrum. Te ergo recedente, quid nos facturi sumus? Aut, te absente, ad quem recurremus? Erimus profecto sicut oves non habentes pastorem. Quamobrem si ad pontificem te trahit obedientia, tecum nos una trahat supereminens charitas, quae est in Christo Jesu, quam separare et convellere non poterit neque mors, neque vita, neque ulla creatura.« Audiens haec beatus Bruno, cernensque eos nullam admittere consolationem, nec persuadere se illis posse, ut in Carthusia manerent, ne locus ille jam Deo dicatus, ad manus laicas et profanas rursus devolveretur, quod prudenter ille timebat, commendavit et dedit eum venerabili viro Siguino abbati Casae-Dei, qui fuit [Col. 0540C] unus ex primis donatoribus [(205) 1Kb] , sed ita tamen id fecit, ut omnino constitueret reverti cum suis ad Carthusiam [(206) 1Kb] . Peractis autem omnibus perceptaque beatissimi Hugonis episcopi benedictione, urgente pontificis mandato, Romam profectus est.

30. Potest autem ex his quoque non obscure perspici, quam eximia fuerit virtute praeditus a quo sic pendebant religiosi fratres illi, ut vitam ipsam prorsus insuavem et molestam sibi putarent, si ejus praesentia frustrari ipsos oporteret. Ubi autem beatus Bruno Romam venit, pontifex, ejus adventu mire exhilaratus, humanissime eum excepit, quippe quem unice amaret et veneraretur, atque in primis et intimis consiliariis et fidelibus amicis semper eum habuit, [Col. 0540D] ejus consiliis in arduis Ecclesiae negociis nunquam non utens. Convenerunt autem ad eum, agente [Col. 0541A] id Spiritu Dei, fratres omnes, quos in Carthusia apud se habuerat [(207) 1Kb] , et multo dolore affici coepere, ipso vel maxime dolente, quod Carthusiae solitudinem, quam Dominus sibi elegerat, reliquissent. In mentem enim eis veniebant, non carnes, aut cucumeres et pepones, ut illis murmuratoribus Israelitis in deserto, sed sanctae meditationes, ferventes orationes, studiosae lectiones, et spirituales consolationes, quibus in Carthusiano deserto perfruiti erant, nec poterant erumpentes cohibere lacrymas, cum cernerent ex tam alta quiete et tranquillo silentio in molestissimos strepitus et varios rerum tumultus se conjectos esse.

31. Sed cum beatus Bruno a pontifice recedendi copiam necdum impetrare posset, persuasit fratribus, [Col. 0541B] ut ad Carthusiam redirent, obtinuitque a pontifice litteras ad abbatem Siguinum [(208) 1Kb] , ut Carthusiae eremum ipsis restitueret. Praefecit quoque eis suo loco priorem Landuinum, quo duce omnes ad Carthusiam reversi sunt [(209) 1Kb] . Animadvertit ex his quoque lector, quis vir fuerit beatus Bruno, quem tanti fecerit ipse totius pastor. Ecclesiae, quemque tantum apud se familiaritatis et auctoritatis locum habere voluerit. Nos nolumus exaggerare singula, ne prolixi simus. Postquam autem fratres cum Landuino in Carthusiam venere, et pontificis litteras Siguino abbati exhibuerunt, fratribus ejus coenobii assentientibus, praesente S. Hugone Gratianopolitano episcopo, et Hugone Lugdunensi archiepiscopo, libere eis desertum Carthusianum remisit, et tum [Col. 0541C] illis, tum successoribus eorum perpetuo tradidit possidendum [(210) 1Kb] . Et hae quidem primae fuere Romani pontificis litterae de Carthusiano instituto, quae magno sunt documento, ab ipsis Carthusianae religionis initiis, eam a sede apostolica approbatam esse [(211) 1Kb] .

32. Ab eo autem die Carthusiana solitudo semper in Carthusianorum ditione permansit, simulque Carthusiana religio usque in praesens illic perdurat. Ubi vero sanctus Bruno, in pontificis curia degens, fratres illos incolumes ad Carthusiam revertisse, locumque illum obtinere, et tranquilla pace ac quiete frui cognovit, crebro ad eos scripsit, hortans illos, ut in via Domini constanter perseverarent. Verum non defuit in hoc spiritali paradiso tortuosus ille [Col. 0541D] coluber et serpens antiquus. Praesentiens enim jam tunc, quanta ad ipsum reditura essent damna ac detrimenta ex illo praeclaro sublimis et angelicae [Col. 0542A] vitae instituto, cujus fundamenta tum substruebantur, immodicam illis fratribus pusillanimitatem et perplexitatem injecit, adhibitis ad eam rem, tanquam aptissimis instrumentis, quorumdam malignorum hominum linguis fraudulentis et fallaciosis, qui, novitatis eos insimulantes, aiebant, illos in mortis discrimen sese conjicere. Et effectum sane est ab illis, ut optimi patres prorsus dubitarent, quidnam agendum ipsis esset, tum propter susceptae vitae austeritatem, tum propter deserti illius horrorem et vastitatem, in qua, illorum nequam hominum moti sermonibus, in vitae periculum se venturos etiam ipsi jam formidabant. Contra autem non parum verebantur, si inde recederent, se Deum et stellas duces, quas episcopus Hugo viderat, offensuros.

[Col. 0542B] 33. His perplexitatibus aliquandiu bene multum exagitatis illis, ecce, benignissimus Deus, qui nunquam deserit sperantes in se, mittit ad eos, his de rebus inter se colloquentes, virum venerabilem, cano capite, crispo capillo, qui ait ad eos: »Perplexi estis, fratres, utrum hoc in loco permanere, vel ex eo excedere debeatis. Sed ego dico vobis verbis omnipotentis Dei Genitricem, Virginem perpetuam, vos in hoc deserto loco conservaturam, si in ejus honorem quotidie legere velitis preces ejus horarias.« His dictis, repente ab eorum oculis ablatus est. At illi, incredibili affecti gaudio, illam sacrosanctam Virginem, cui scirent ejus Filium, regem immortalem omnium saeculorum, nihil negare posse, patronam totius Carthusiani instituti sibi [Col. 0542C] delegerunt, et beatissimum Domini praecursorem Joannem patronum. Hominem autem illum, qui eis apparuit, sanctum apostolum Petrum fuisse, inde vel maxime conjiciebant, quod ejus successor Urbanus secundus in concilio Claromontensi beatissimae matris Dei preces horarias a toto clero dicendas instituit. Ex hac autem visione adeo sunt confortati in Domino, ut neque mors, neque vita illos separare posset a charitate Christi [(212) 1Kb] .

34. Cum autem beatus Bruno summo pontifici ad annos paucos strenuam navasset operam, nec parum Ecclesiae Dei profuisset consilio, prudentia et sapientia sua, molestissime interim ferens curiae strepitus et tumultus, quibus posthabitis, optabat semper redire ad tranquillum vitae solitariae portum, [Col. 0542D] tandem ultra ferre non sustinens tanti desiderii flammam, antequam pontifex e Placentia abiret in Gallias, multa precum instantia vix tandem obtinuit ad [Col. 0543A] suam eremum recedendi, aut certe aliam, si sic visum esset, expetendi, copiam et facultatem. Per id tempus, annuente eodem pontifice, electus fuit vir sanctissimus Rheginensis Ecclesiae, quae est prima totius Calabriae metropolis, archiepiscopus, multusque in eo erat Urbanus pontifex, ut eum in ea dignitate confirmaret: sed non ignorans ille, quot periculis, quot curis et molestiis ejusmodi ecclesiasticae functiones obnoxiae sint, noluit electioni praebere assensum [(213) 1Kb] . Neque id pertinaciter tamen, sed modeste et humiliter, solo quietis amore, servata erga pontificem obedientia et submissione, et erga proximos charitate.

35. Tandem cum bona venia et benedictione pontificis a curia discedens, Calabriae deserta loca [Col. 0543B] expetiit, adjunctis sibi aliquot ejusdem propositi viris, quos jam vitae ejus odor bonus et ferventes exhortationes ad mundi contemptum adduxerant [(214) 1Kb] . Didicerat enim in Calabriae regione multas esse solitudines, agendae poenitentiae et vitae solitariae consectandae aptissimas. Maluisset ille quidem quod etiam crebro apud se constituerat, redire in Carthusiam ad fratres charissimos, quos eo remiserat; sed quia summus pontifex cum sua curia proficiscebatur in Galliam in cujus finibus Carthusia sita est, verebatur, si ipse quoque eo se conferret, ne aut curiam declinare non posset, aut illam non reliquisse, sed sequi videretur. Potius igitur visum est Calabriam petere, nihil interim mutata voluntate [Col. 0543C] suos in Carthusia revisendi, compositis sedatisque rebus [(215) 1Kb] . Satis hoc declarant litterae, quas ex Calabriae solitudine fratribus in Carthusia degentibus scripsit, in quarum calce sic habet: De me autem, fratres, scitote, quoniam unicum mihi post Deum est desiderium veniendi ad vos et videndi, et quando potero, opere adimplebo, Deo adjuvante [(216) 1Kb] .

36. In ipsa autem Calabria venit ad quamdam eremum, cui Turris nomen est, in dioecesi Squillacensi [(217) 1Kb] , ibique non cellas alicujus pretii, quod sumptus non suppeterent, sed casas humiles ex vili quidem materia, sed in Christo pretiosa aedificarunt. Quanta autem vitae integritate et sanctitate cum suis illic versatus sit, quibus vacaverit pietatis et religionis exercitiis, quis verbis explicare queat? Potest [Col. 0543D] quidem id aliqua ex parte innotescere ex epistola, quam vir sanctus scripsit ad Radulphum Remensis Ecclesiae tunc praepositum, postea episcopum, ubi inter caetera ait: »In finibus Calabriae cum fratribus religiosis, et aliquot bene eruditis, qui, in excubiis [Col. 0544A] persistentes divinis, exspectant reditum Domini sui, ut, cum pulsaverit, confestim aperiant ei, eremum incolo, ab hominum habitatione satis undique remotam. De cujus amoenitate aerisque temperie et sospitate, vel planitie ampla et grata, inter montes in longum porrecta, ubi sunt virentia prata et florida pascua, quid dignum dicam? Aut collium undique leniter se erigentium prospectum, opacarumque vallium recessum, cum amabili fluminum, rivorum, fontiumque copia, quis sufficienter explicet? Nec irrigui desunt horti, diversarumque arborum fertilitas.«

37. Verum quid his diutius immoror? Alia quippe sunt oblectamenta viri prudentis, gratiora et utiliora valde, quia divina. Verumtamen arctiori [Col. 0544B] disciplina studiisque spiritalibus animus infirmior fatigatus, saepius his relevatur ac respirat. Arcus enim, si assidue sit tensus, remissior est, et minus ad officium aptus. Quid vero solitudo eremique silentium amatoribus suis utilitatis jucunditatisque conferat, norunt hi solum, qui experti sunt. Hic namque viris strenuis tam in se redire licet, quam libet, et habitare secum, virtutumque germina instanter excolere, atque de paradisi feliciter fructibus uti. Hic oculus ille conquiritur, cujus sereno intuitu vulneratur sponsus amore, quo mundo et puro conspicitur Deus. Hic otium celebratur negotiosum, et in quieta pausatur actione. Hic pro certaminis labore repensat Deus athletis suis mercedem optatam, pacem videlicet, quam ignorat mundus et [Col. 0544C] gaudium in Spiritu sancto. Haec est illa Rachel formosa, pulchra aspectu, a Jacob plus dilecta, minus filiorum ferax, quam Lia fecundior, sed lippa. Pauciores enim sunt contemplationis, quam actionis filii. Verumtamen Joseph et Benjamin plus sunt caeteris fratribus a patre dilecti. Haec pars illa optima, quam Maria elegit, quae non auferetur. Haec Sunamitis pulcherrima sola in omnibus finibus Israel reperta, quae David foveret senem et calefaceret. Haec in illis litteris [(218) 1Kb] scribit vir sanctus, e quibus in ejus eximiam praedicationem multa peti possent, sed nos ad alia transimus.



CAPUT III. In Turritana eremo a comite Rogerio invenitur, praesentissimo periculo hunc liberat, duo ibi ejusdem liberalitate monasteria exstruit, in horum altero ad mortem usque sanctissime vivit, post obitum miraculis claret, tandemque, pontifice permittente, a Carthusianis coelitum honoribus afficitur.
[Col. 0544D]

38. Postquam in ea Turrensi eremo beatus Bruno [Col. 0545A] primum habitare coepit cum sociis, accidit, Deo id efficiente, ut quodam die Rogerius comes Calabriae [(219) 1Kb] , cum non parvo suorum grege et multa canum frequentia in eadem solitudine venationi incumbens, ad eum locum, quem sibi incolendum sumpserant servi Dei, totius rei nescius perveniret. Ubi cum canes sagaciter diversa ferarum vestigia explorarent, ad casas, in quibus beatus Bruno cum fratribus commorabatur, accurrerunt, atque illic, fixis pedibus, magno latratu indicabant domino suo, opimam se reperisse praedam. Comes, id conspicatus, ocius cum suis advolat, offendit Patres illos in speluncis suis flexis genibus, erectisque in coelum vultibus ac manibus simul orantes et laudantes Deum [(220) 1Kb] . Tum ille, magna admiratione repletus, ab equo, [Col. 0545B] cui insidebat, desilit, pie et comiter illos salutat, qua causa eo advenerint, et quae eorum sit conditio, accurate perquirit. Postquam ex iis didicit omnia, impense laetatus est, laudans et glorificans Deum, qui tali ipsum praeda dignum judicasset.

39. Persuadebat enim sibi, neque id temere, se terramque suam eorum meritis et precibus apud Deum adjutum et in pace conservatum iri. Atque ea causa, ut possent illic quietius vivere et diutius permanere, dedit eis ecclesiam Sanctae Mariae et Beati Stephani de eremo [(221) 1Kb] . Ubi sane etiam crebro eos invisit, et res vitae degendae necessarias eis tribuit, et ea, quae ad salutem animae pertinerent, libenter ab eis audivit. Ipsum vero beatum Brunonem, aliorum pastorem et patrem, non solum prae caeteris arctius [Col. 0545C] complectebatur, sed etiam saepius ad se evocabat, multamque ei praestans reverentiam, semper eum primo loco habuit in domo sua, ejusque consiliis libenter parebat, et precibus, quibus plurimum fidebat, perpetuo sese commendabat [(222) 1Kb] : nec eum fefellit opinio. Ejus enim beati viri meritis Dominus a praesentissimo periculo et structis ei periculis illum liberavit; id quod comes ipse in Dei gloriam, et ob divulgandam ubique sancti Brunonis sanctitatem litteris suis testatum reliquit in haec verba:

40. »Ego Rogerius, divina misericordia comes Calabriae et Siciliae nota esse volo omnibus fidelibus Christianis beneficia, quae mihi peccatori concessit Deus orationibus reverendi mei fratris Brunonis, [Col. 0545D] piissimi patris fratrum, qui habitant in ecclesiis Sanctae Mariae de eremo, et Sancti Stephani protomartyris, quae sitae sunt in terra mea inter oppidum, quod dicitur Stilum, et Arenam. Cum essem in obsidione Capuae [(223) 1Kb] Kalendis Martii, et praefecissem [Col. 0546A] Sergium natione Graecum, principem super ducentos armigeros nationis suae, et exercitus excubiarum magistrum; qui Satanica persuasione praeventus, prius ipsi principi Capuae, promittenti auri non modicam quantitatem, ad invadendum me meumque exercitum, noctu aditum pollicicitus est se praebere.

41. »Nox proditionis advenit; princeps Capuae ejusque exercitus juxta promissum est paratus ad arma, dumque me sopori dedissem, interjecto aliquanto noctis spatio, astitit cubili meo quidam senex reverendi vultus, vestibus scissis, non valens lacrymas continere. Cui cum in visu dicerem, quae causa ploratus et lacrymarum esset, visus est mihi durius lacrymari. Iterato quaerenti mihi, quis esset [Col. 0546B] ploratus, sic ait: Fleo animas Christianorum, teque cum illis simul. Exsurge quamprimum, sume arma, si liberare te Deus permiserit, tuorumque animas pugnatorum. Hic mihi per totum videbatur, velut si esset per omnia venerabilis pater Bruno. Expergefactus sum cum terrore grandi, pro visione pavescens. Illico sumpsi arma, clamans militibus, ut armati equos conscenderent, visionem, si vera esset, satagens comprobare.

42. »Ad quem strepitum et clangorem fugientes impius Sergius ejusque sequaces subsecuti sunt principem Capuae, sperantes se in dictam civitatem confugium habuisse. Ceperunt autem milites, inter vulneratos et sanos, centum sexaginta duos [(224) 1Kb] , a quibus visionem fore veram comprobavimus. Reversus [Col. 0546C] sum, Deo volente, vicesima nona Julii mensis Squillacium, perhabita [al., praehabita] Capuae civitate, ubi fui per quindenam continuam infirmatus. Venit vero jam dictus venerabilis Bruno cum quatuor de fratribus suis, qui me suis sanctis devotisque colloquiis consolati sunt. Cui reverendo viro visionem retuli, et humiles gratias egi, qui de me etiam absente suis in orationibus curam habuisset.

43. »Qui se humiliter asseruit non ipsum fore, quem credidi, sed Dei angelum, qui astat principi tempore belli [(225) 1Kb] . Rogavi quoque ipsum humiliter, ut propterea de rebus meis in terra Squillacensi sumere dignaretur largos reditus, quos donabam. Renuens ille, recipere nolle dicebat, quod [Col. 0546D] ad hoc domum sui patris meamque dimiserat, ut omnino de rebus extraneis liber, deserviret Deo suo. Hic fuerat in tota domo mea, quasi primus et magnus [(226) 1Kb] . Tandem vix ab eo impetrare potui, ut gratis acquiesceret sumere modicum munus meum. Donavi [Col. 0547A] enim eidem patri Brunoni ejusque successoribus ad habendum in perpetuum absque temporali servitio monasterium S. Jacobi cum castro, et quam plura, res et bona alia, cum amplissimis libertatibus, in dictis litteris [(227) 1Kb] specifice declaratis.« Haec comes ille.

44. Hac autem comitis liberalitate et donatione fretus beatus Bruno condidit ibi primo ecclesiam in honorem Matris Dei apud specum quamdam subterraneam, in qua ipse morabatur. Deinde exstruxit etiam alteram, haud procul ab illa distantem, in honorem sancti protomartyris Stephani [(228) 1Kb] , cum monasterio illi conjuncto, in quo caeteri fratres habitabant, sub cura et gubernatione tanti Patris Christo militantes [(229) 1Kb] . Cum quibus vir sanctus usque ad diem [Col. 0547B] vitae extremum in ea perseveravit vivendi ratione et vitae asperitate, quam antea in Carthusia coeperat et docuerat, interim etiam sollicite curam eorum gerens, qui in Carthusiae eremo degebant [(230) 1Kb] , praefecto eis, ut ante diximus, magistro Lauduino.

45. Qui quidem vir venerabilis, ne a vestigiis et institutis tanti Patris et praeceptoris sui deflecteret, neve aliter suos institueret, quam ab illo cum sociis fratribus didicisset, iter longissimum suscepit ad ipsam usque Calabriae eremum, singula accuratius ex illo percontaturus. Sed cum a sanctissimo viro rediret, in manus Giberti schismatici incidit, et cum non posset a sententia deduci, pro justitiae defensione in custodia detentus est; unde paulo post dimissus, non multo interjecto tempore, impollutum [Col. 0547C] Christo spiritum reddidit [(231) 1Kb] .

46. Incidit vero etiam beatissimus Pater Bruno in gravissimam valetudinem, morboque augmenta capessente, quemadmodum sese habuerit, fratres et filii ejus his verbis in scripto quodam explicant: Ut sciatis, quanta fiducia, quam certa spe liberationis ejus preces fundatis, transitum illius brevi titulo innotescimus, ut in sancti viri consummatione veritatem et perfectionem transactae vitae colligatis. Sciens enim quia venit hora ejus, ut transeat ex hoc mundo ad Patrem, convocatis fratribus suis, ab ipsa infantia singulas aetates suas replicavit, et totius temporis sui cursum scientia et sententia dignum [(232) 1Kb] proclamavit.

[Col. 0547D] 47. Postea fidem suam de Trinitate, protracto et [Col. 0548A] profundo sermone exposuit et conclusit sic [(233) 1Kb] : Credo etiam sacramenta, quae sancta credit et veneratur Ecclesia, et nominatim panem et vinum, quae consecrantur in altari, post consecrationem verum corpus esse Domini nostri Jesu Christi, veram carnem et verum sanguinem, quae et nos accipimus in remissionem peccatorum nostrorum, et in spe salutis aeternae. Proximo inde Dominico die sancta illa anima carne soluta est pridie Nonas Octobris anno Christi millesimo centesimo primo, corpusque ejus fratres illic honorifice condiderunt.

48. Ad ejus sepulcrum hujusmodi epitaphium appositum est:

Primus in hac Christi fundator ovilis eremo
   Promerui fieri, qui tegor hoc lapide.
Bruno mihi nomen, genitrix Germania, meque
   [Col. 0548B] Transtulit ad Calabros grata quies nemoris.
Doctor eram, praeco Christi, vir notus in orbe,
   Desuper illud erat gratia, non meritum.
Carnis vincla dies Octobris sexta resolvit,
   Ossa manent tumulo, spiritus astra petit [(234) 1Kb] .
Ejus autem sanctissimam vitam mortemque pretiosam consecuta sunt multa miracula, quae ob ejus praeclara merita Christus effecit. Post obitum ejus et sepulturam fratres monasterii ejus chartas miserunt, ut habet consuetudo, in diversas provincias, atque in ipsam quoque Britanniam, quibus et ejus e vita decessum significarunt, et ut preces pro sancta illius anima Domino offerrentur, petierunt [(235) 1Kb] .

49. Sciebant enim non esse justum, qui non peccet. Et primo quidem fratres et discipuli ejus, deinde [Col. 0548C] etiam alii, qui eum noverant, quibusque cognita erat ejus eximia eruditio et vitae sanctimonia, testimonium de iis, vel prosa, vel carmine in iis chartis ascripsere. Quae omnia commemorare si velimus, nimium prolixi erimus; si praetermittere omnia tot gravissimorum hominum testimonia, ingratitudinis et impudentiae notam non effugiemus, praesertim quando ex iis eximia beati viri sanctitas non obscure potest adimadverti; et expedit sane non ignorari ea, quae annotaturi sumus, vel ob id potissimum, quod quidam inepti et insulsi homines, et sibi et aliis persuadere ausi sunt, hunc beatum virum eum esse doctorem, quem nos in hujus historiae initio damnatum esse diximus; quod quidem vanissimum est, nescio, cujus somniatoris, commentum, [Col. 0548D] cum satis constet, illum damnatum doctorem beatissimo [Col. 0549A] Brunoni et sociis ejus occasionem praebuisse de vita sanctius instituenda serio cogitandi, et, relictis omnibus hujus mundi rebus, in horridam solitudinem commigrandi [(236) 1Kb] .

50. Haec tantorum virorum, tot insignium collegiorum et personarum praeclara testimonia [(237) 1Kb] abunde, ni fallor, sufficiunt ad ostendendam beatissimi Patris Brunonis excellentem doctrinam, morum honestatem, et vitae sanctimoniam, etiamsi nulla ejus miracula exstarent. Atqui vero multis etiam miraculis claruisse legitur, sed ea tamen, quod sine dolore commemorare non possum, non ea diligentia, qua par erat, annotata sunt, aut si annotata sunt, alterius instituti monachis, ejus monasterium occupantibus, primo quidem negligentius custodita, [Col. 0549B] deinde vero etiam perdita sunt. Sepultus est vir praestantissimus in monasterio suo S. Stephani post summum altare [(238) 1Kb] . Ad ejus sepulcrum fons vivus prorumpit, qui Christi virtute et ejus meritis multivaria affert permultis remedia sanitatis. Illuminantur illic caeci, surdi audiunt, manci et mutili redintegrantur, leprosi mundantur, daemoniaci ocius repurgantur. Sed his omnibus miraculis illud admirabilius est, quod, sicut toties repetunt jam allata testimonia, gloriam et honorem omnem respuere, et in tanta vitae austeritate, integritate et perfectione perseverare potuit.

51. Non debet autem cuiquam scrupulum movere, si fons ille jam non cernatur ad beati viri sepulcrum. Fontes enim miraculose ebullientes, non semper [Col. 0549C] perpetui sunt, et interdum propter hominum demerita ejusmodi Dei beneficia subtrahuntur. Fiunt enim miracula divinitus, ut commendentur et declarentur merita sanctorum; quae ubi satis innotuisse videntur, cessant nonnunquam miracula. Nec valde mirandum est, si fons ille ablatus est, exsulante ab ejus monasterio sanctissima illa vivendi ratione, quam illic vir sanctissimus instituerat [(239) 1Kb] . Cum enim obdormiisset in Domino, in Carthusianae vitae instituto perseveraverit illud monasterium sub quinque prioribus, qui ei successerunt, usque ad tempora venerabilis Guigonis prioris Carthusiae. Inde in Gallia crescente ordine Carthusiensi, solum illud [Col. 0550A] Calabriae monasterium a beati Patris Brunonis fervore et sanctitate tepescendo degeneravit. Et petebant quidem ejus habitatores a Carthusia visitatores et reformatores, sed nimia locorum intercapedo non facile id obtinebat.

52. Itaque ad Cisterciense institutum illi se transtulere, quod, tum recens ortum, incomparabilis viri beati Bernardi abbatis Claravallensis insigni sanctitate, multoque labore mirifice propagatum, in magno fervore durabat [(240) 1Kb] . Ad illud autem tempus in Carthusianae religionis professione permanserat illud monasterium annos sexaginta [(241) 1Kb] . Sed Cisterciensi quoque religione successu temporis ibi tepescente, tandem monasterium sancti Brunonis factum est commendatitium [(242) 1Kb] usque ad haec [Col. 0550B] sanctissimi pontificis Leonis decimi tempora. Is pontifex, cum multorum relatione de eximia beati Brunonis sanctitate crebro audiisset, omissa miraculorum inquisitione, indignum arbitratus est, eum, quem praepotens Deus, in hac vita tot auxisset donis et charismatibus, et nunc coelesti afficeret beatitudine, in terris non eximia laude et praedicatione efferri, nec debita piae devotionis officia persolvi apud thronum divinae gloriae quiescenti, cui dedisset Dominus cor ad praeceptum et legem vitae et disciplinae.

53. Itaque non modo auctoritate apostolica clementer annuit, sed etiam voluit, ut in singulis monasteriis totius ordinis Carthusiensis, et earum ecclesiis sive sacellis festum sanctissimi Brunonis [Col. 0550C] confessoris annis singulis die sexto Octobris, quo decessit e vita, solemniter colatur, et congrua debitaque devotione celebretur; ipsius etiam corpus atque memoria dignam in Domino laudem habeat ac venerationem; conveniens etiam officium in honore ipsius agatur et decantetur, nec non quotidie in divino officio de eo commemoratio fiat [(243) 1Kb] . Domum praeterea sancti Stephani, quam beatus Bruno in Calabria condiderat, et in qua sacrum ejus corpus quiescit, idem pontifex a Cisterciensibus ad Carthusianos revocavit anno salutis millesimo quingentesimo decimo quarto [(244) 1Kb] , ut deinceps illic Carthusiano more et instituto vivatur. Cum autem haec res ageretur, [Col. 0551A] prior Carthusiae Neapolitanae, cui ejus urgendae et promovendae negotium datum erat, exhibuit reverendo Patri domino Francisco, Magnae Carthusiae priori, partem mandibulae cum duobus dentibus sancti Brunonis [(245) 1Kb] , aitque abbates sancti Stephani, ubi, ut dictum est, sacrum corpus beati Brunonis quiescit, tanta cura illius sacras reliquias semper asservasse, veriti [veritos], ne Carthusiani eas repeterent, ut ossibus in diversa occulta loca repositis, iisdemque locis crebro mutatis, nemo praeter abbatem et alium virum fide dignum, quidquam de illis comperti habuerit [(246) 1Kb] .

54. Porro anno Christi millesimo quingentesimo decimo quarto sacra illa ossa translata sunt et ei translationi interfuit dominus Matthaeus prior Bononiensis [Col. 0551B] Carthusiae. Is sacrum illius caput, ne cum ossibus altari imponeretur, manibus tenebat, turbisque amantissimi Patroni sanctis reliquiis se privatum iri reformidantibus ita satisfecit: Oportet, inquit, sacrum caput, ab ossibus segregatum, auro, argento et lapidibus pretiosis ornari. His verbis vulgo suspicionem omnem adimens, summi pontificis speciali permissu partem quamdam de capite detraxit, aliisque inde communicavit, praesertim venerabili Patri Gregorio priori Friburgensi, qui per domos provinciae Rhenanae, cujus erat visitator, particulas distribuit anno 1515. Et quia sanctus Bruno patriam habuit Coloniam Agrippinam, idem dominus Matthaeus ejus capitis parvam portionem donavit domino Petro Leidensi, Carthusiae Coloniensis priori [(247) 1Kb] , [Col. 0551C] cui munus illud fuit longe gratissimum, quique domum reversus anno 1516 donum pretiosissimum in ecclesia Carthusiae Coloniensis die 3 Augusti reverenter deposuit.

55. Ipsum vero beatissimi Brunonis sacrum corpus transtulit Joannes abbas sancti Rufi, anno, ut dictum, 1514, imposuitque ecclesiae sancti Stephani summae arae, ex candido marmore exstructae. Ab hoc monasterio ad passus mille quingentos abest specus valde religiosa, inter montes angusto loco sita, nemoribus cincta, quae illius vallis extrema claudunt, prorsusque devia et hominibus inaccessa sunt. Supra hanc specum conditum est haud grande sacellum cum altari, ubi titulus habetur sancti Brunonis Coloniensis magistri eremi sanctae Mariae de [Col. 0552A] Turri Ordinis Carthusiensis institutoris primi, cujus etiam imago illic picta cernitur. In hac specu ille vir Dei ab eo tempore, quo primum illuc venit. usque ad obitum incredibili spiritus fervore permansit [(248) 1Kb] . Porro in argumentum et commendationem sanctitatis ejus, usque in hodiernum diem locus ille, in quo post excessus contemplationum defessa membra nudae humo allidebat, nunquam herbam gignit ad mensuram corporis ejus, cum tamen circumquaque herbescat. Hoc tam illustre miraculum omnes loci ejus accolae constantissime asseverant [(249) 1Kb] . Est praeterea illic ad lapidis jactum ecclesia beatissimae Mariae, a comite Rogerio constructa pro servo Dei magistro Brunone, et magistro Lanvino Nortmanno ejus socio [(250) 1Kb] .

[Col. 0552B] 56. Ad haec loca populorum catervae, senes et pueri, viri ac feminae, nobiles et plebeii, principes et magnates, ob sanctissimi Brunonis venerationem et piam erga illum animi devotionem, atque etiam ob impetranda ejus beneficia, perinde ac si degat in humanis, eum animis contemplantes, certatim confluunt, reverenter accedunt, venerantur et orant. Praecipue vero specum illam, in qua fere solus semper Deo serviebat, tanta reverentia, fide et affectu frequentant, ut complures non nisi nudis pedibus a jam dicto monasterio eo accedere conspiciantur. Alii genibus reptando, sacram illam specum, terram et saxa ex animi pietate lingunt, et lacrymabundi circumeunt, atque de ipsa specu quidpiam abradunt [Col. 0552C] pro magnis reliquiis habituri, sicque alacres ad sua abscedunt. Nec quisquam sane verbis explicare queat, quanta animi devotione et studio virum sanctissimum prosequantur Calabriae episcopi, abbates, praelati, religiosi, itemque principes, comites, barones, et plebs universa [(251) 1Kb] . Denique non longe a supradicto monasterio nemus amplissimum est, quod Folo vocant a viro Dei non nisi instaurando monasterio deputatum. Quod si quis temerarius contra hanc ejus voluntatem venire ausus sit, quemadmodum fama aqud omnes Calabros longo usu firmata testatur, divinam ultionem non evadit, faciente et hoc et permulta alia, ad declarandam fidelissimi Servi sui sanctitatem praepotente Deo, cui est honor et gloria in saecula saeculorum. Amen.




[Col. 0553]
EPISTOLA ENCYCLICA [(252) 3Kb] a S. Brunonis obitum quaquaversum nuntiarunt ejus in Turritana eremo discipuli, solitaque pro illius anima suffragia postularunt

[Col. 0553A] Primo loco, quem primatem et caput in Ecclesia credimus et confitemur, apostolicae sedis praesulem totamque illam principalem curiam humiles eremitae Calabriae monasterii Sanctae Dei Genitricis Mariae, cujus fundator pater Bruno fuit et praelatus, dum in carne viveret, debita subjectione veneramur et salutamus, sanctique Patris nostri obitum pridie Nonas Octobris denuntiamus, ut meritis eorum et precibus adjuvetur apud Deum. Salutamus quoque universam sanctam Ecclesiam in ordinibus et professionibus suis, canonicos, monachos, eremitas, Deo dicatas sanctas virgines, quibus et omnibus spirituali praesentia prosternimur, ut defuncti Patris nostri memores esse velint; ut dilectae illi animae si adhaesit macula (cum non sit justus qui [Col. 0553B] non peccet) multiplicatis intercessoribus et precum instantia detergatur, et transeat ad requiem. Precamur quoque ut quorumcunque locorum congregationes, aut personae religiosae, ejus agant memoriam, se nominatim non pigeat in hac charta subscribere; separatim vero, si qui volunt ejus memoriam scriptam et anniversariam observare, scribantur, ut congruam vicem singulis rependamus, prout pauci [Col. 0554A] sufficimus. Ut autem sciatis quanta fiducia, quam certa spe liberationis ejus preces fundatis, transitum illius [supple ad] utilitatem brevi titulo innotescimus, ut in sancti viri consummatione veritatem et perfectionem transactae vitae colligatis. Sciens quia venit hora ejus ut transeat ex hoc mundo ad Patrem, convocatis fratribus suis, ab ipsa infantia singulas aetates suas replicavit, et totius temporis sui scientia et sententia dignum proclamavit. Postea fidem suam de Trinitate protracto et profundo sermone exposuit et conclusit sic: »Credo etiam sacramenta quae sancta credit et veneratur Ecclesia, et nominatim panem et vinum quae consecrantur in altari, post consecrationem verum corpus esse Domini nostri Jesu Christi, veram carnem et verum [Col. 0554B] sanguinem quae et nos accipimus in remissionem peccatorum nostrorum et in spe salutis aeternae.« Proxima die Dominica sancta illa anima carne soluta est pridie Nonas Octobris anno Domini millesimo centesimo primo. Orate pro eo et pro nobis peccatoribus. Fratrem nostrum, harum litterarum latorem, obedientiae gratia peregrinantem, vestrae charitati commendamus. Valete.




[Col. 0555]
TITULI FUNEBRES Seu diversae ad epistolam praecedentem responsoriae [(253) 1Kb]



SECTIO I.
[Col. 0555A]


Titulus fratrum montis Amati [(254) 1Kb] .

1. Notum autem facimus sanctitati vestrae, nos frares de vivo, humiles habitatores montis Amati, una cum domino nostro priore Hyeronimo in communi statuisse, pro reverendissimo charissimoque Brunone, vestrae Congregationis patre, septem diebus pro ejus venerabili transitu Vigilias [(255) 1Kb] et Missas celebrare, in matricula [(256) 1Kb] conscribere, anniversarium diem agere. Oramus et obnixe petimus ut nostri in omnibus bonis vestris memores sitis. Valete.



Fratrum Fisciclensis coenobii [(257) 1Kb] .

2. Nos Fisciclenses fratres pro reverendissimo [Col. 0556A] ac religiosissimo domino Brunone, eminentissimo eremita, supplicationum preces intentissime, libenti valde animo, Creatori Deo cum oblationis sacrae libamine persolvemus, et ejus venerabile nomen inter amantissima fratrum nostrorum nomina conscribemus, ejusque anniversarium diem, prout charitas vestra petit, devotius celebrabimus [(258) 2Kb] .



Rangerii Brunonis discipuli.

3. Ego Rangerius, viri venerabilis Brunonis quondam discipulus [(259) 2Kb] , precum supplicationes offerre desidero Deo omnipotenti, ut, qui illum tanta honestavit gratia, tanta pietate decoravit, secundum suae fidei meritum conferat et coronam. Specialiter autem et pro debito speciali et amoris privilegio [Col. 0557A] anniversariam ejus memoriam exhibebo pro opportunitate rerum et temporis.



S. Frigiani Lucensis ecclesiae.

4. Nos, humiles Sancti Frigiani [(260) 1Kb] Lucensis ecclesiae fratres, pro tanto viro et tam glorioso voluntarie officium commemorationis impendimus [(261) 1Kb] , credentes nos apud Deum ejus sanctis commendari meritis.



Ecclesiae Placentinae.

5. Nos sanctissimae Mariae, sanctaeque Justinae Placentinae matricis ecclesiae [(262) 1Kb] parvi meriti fratres, pro tam venerabilis viri gloriosissima anima debitas ardenti animo exsequias agere voluntarie promittimus, ejusque sanctam memoriam in nostra matricula [(263) 1Kb] amantissime inseremus.



Monasterii Sancti Sepulcri [(264) 1Kb] .
[Col. 0557B]

6. Monasterii Sancti Sepulcri congregatio voluntarie adimplebit quod petitis [(265) 1Kb] .



Ecclesiae S. Martini de Petra.

7. Ecclesiae nos canonici Sancti Martini, quae dicitur Petra [(266) 1Kb] , gratanter hanc chartam accipientes, humilique mente recordationem in nostra matricula conscribentes, religiosi hujus viri, Brunonis scilicet, memoriam in die ejus anniversarii facientes.



Clusini coenobii [(267) 1Kb] .

8. Clusinum collegium, satis humile et exiguum, [Col. 0558A] pro Brunone, religionis socio, insignisque fidei magistro eximio, ac suis orationibus in vita sanctissimi viri Patris nostri Benedicti dedito, moerens se fore destitutum tanti viri solatio, dietim [(268) 1Kb] exorabit Dominum, imponendo fratribus Missas, et Psalterium suum complendo videlicet tricennarium [(269) 1Kb] . Quem, etiam inter nomina fratrum diligenter habebit impositum, ejusque festum devote celebrabit annuum, ut sibi det requiem, Michaele precante, perennem. Orationum vestrarum clypeo muniri optamus quibus ascisci inter sanctorum consortia nos et defunctos nostros minime dubitamus.



Segusiensis ecclesiae [(270) 1Kb] .

9. Auctoritas sanxit divina, nec non apostolica habet sententia invicem fratres portare onera; hujus [Col. 0558B] ergo auctoritatis dogmate fulcita Segusiensis ecclesia nostra humilis et exigua, fundendo preces, Dei exorat clementiam, ut tanti religiosi viri anima, videlicet Brunonis functi, delictorum veniam consequatur, perenni Dei gratia [(271) 1Kb] .



Praepositurae Ulciensis.

10. Nos humiles fratres Sancti Laurentii Ulciensis ecclesiae, quae alio nomine Plebs martyrum vocatur [(272) 1Kb] , pro tanto viro, tamque religioso, pro quo etiam totus orbis terrarum preces incessanter fundere debet, officium cum tricenario [(273) 1Kb] , et deinceps anniversarium [Col. 0559A] ejus, divina subministrante gratia, persolvemus.



Ecclesiae Gratianopolitanae.

11. Gratianopolitana ecclesia, quam dominus Bruno monachus atque eremita sibi eremum facere, habitationemque prius destinavit [(274) 1Kb] , quanto tunc gavisa est in ejus praesentia, eam nimirum existimans perpetuam habere, tanto nunc magis dolet prae caeteris super tanti tamque incomparabilis viri absentia. Quocirca officium ejus commemorationis assiduum usque tricesimum [(275) 1Kb] libenter persolvit. Panem quoque et vinum cum caeteris ferculis, quae fratres ejusdem Congregationis interim sumpsere, eadem pro ejusdem viri anima pauperibus largita [Col. 0559B] sunt. Diem vero migrationis suae, quo animam suam, memoratu dignam, Deo reddidit, in catalogo summorum illustrium virorum ponens, anniversariam et celebrem se habere indesinenter repromisit. Nos itaque humili prece vos precamur ut nostri sitis memores, quatenus orationum precumque vestrarum possimus fieri participes.



Eremi Carthusiae prope Gratianopolim.

12. Nos quoque Carthusiae fratres piissimi Patris nostri Brunonis, viri valde clarissimi, solatio miserabiliter prae omnibus destituti, quid pro ejus dilecta anima et sancta faciamus definire nequimus. Vincunt enim merita beneficiorum ejus erga nos, quidquid possumus, et valemus. Itaque sicut pro unico patre ac domino nostro nunc et sine fine [Col. 0559C] orabimus, et qualiscunque missarum, caeterique spiritualis exercitii consuetudo circa defunctos apud nos tenetur, pro illius anima omni tempore tanquam filii persolvemus [(276) 1Kb] .



Fratrum Casae-Dei subtus Curnillionem prope Gratianopolim.

13. Nos fratres et servi servorum Casae-Dei habitantes in cellula Beatae Mariae, quae alio nomine dicitur [Col. 0560A] Cornelio [(277) 1Kb] , et est vicina eremo Carthusiae pro sanctitate tanti viri, cujus doctrina, et exemplo stirps tanta in Christo fructificavit, septem diebus celebrabimus officium et missas, et dabimus panem et vinum cum caeteris ferculis pauperibus, sicut uni ex fratribus nostris, et memoriam anniversariam ejus in catalogo nostro scribemus.



Fratrum S. Ruffi in costa S. Andreae.

14. Nos fratres ex canonicis Sancti Ruffi, commorantes in quadam cellula Sancti Andreae, quae vulgo Costa vocatur [(278) 1Kb] , pro piissimi anima Brunonis, per septem dies continuatos Matutinas et missas celebrabimus [(279) 1Kb] , et sicuti uni ex nobis pro ejus animae solatio praebendam [(280) 1Kb] dabimus, et in catalogo fratrum nostrorum nomen ejus scriptum habebimus.



Athanacensis coenobii Lugduni [(281) 1Kb] .
[Col. 0560B]

15. Athanacensis vero coetus divino oraculo praemonitus, pro anima religiosi Deoque dilecti Brunonis generale officium [(282) 1Kb] , simulque preces et orationes persolvit, et conscriptis cum eo fratribus obsequia commendationis exhibuit.



Majoris ecclesiae Lugdunensis.


16. Sic mors prudenti parcit, velut insipienti.
   Prudens Bruno fuit, cito morte ruit.
Nempe jacet Bruno tumulo depressus in uno,
   Qui quantum potuit, justitiae studuit.
Floruit et vita factus simplex eremita.
   Si fuit iste reus, tu sibi parce, Deus,
[Col. 0560C] Cui dantur frustra pro Psalmis carmina pulchra.
   Plus prodesset ei ter Miserere mei.



S. Mariae Blesensis [(283) 1Kb] .


17. Non est deflendum, nec patris morte dolendum.
Non obiit Bruno, qui partem fixit in uno [(284) 1Kb] .
Hunc Deus excepit, comitem pia turba recepit.



S. Petri Climiacensis coenobii [(285) 1Kb] .
[Col. 0561A]

18. Jure dolor poni debet pro morte patroni [(286) 1Kb] .
   Gaudeat et mater, gaudet ut ipse pater.
Fecimus obsequium quod chartula jussit agendum.
   Et nobis iidem vos faciatis idem.



S. Romani de ecclesia Lugdunensi archidiaconi [(287) 1Kb] .


19. Domne tibi Bruno, qui semper rege sub uno
Sacram servasti legem, nec eam violasti,
Finis adest vitae, tristantur ob hoc eremitae.
Sunt tibi post fatum summae data gaudia vitae.
Non ergo pro te gemitus edant eremitae.
Nam mundo vivens loca deserta subiisti.
Nunc coelos nactus laetaris in agmine Christi.



S. Vincentii Cabillonensis ecclesiae [(288) 1Kb] .


20. Cum bene praeteritam testetur littera vitam,
[Col. 0561B] Et cum posse mori nulli dematur honori,
Fletus deponi debent pro morte patroni.
Namque Deus sedem superam sibi tradidit aedem.
Nunc igitur, fratres, psalmos missasque canentes
Reddamus Christo laudes et carmina nostro,
Ut prosit cunctis, quod nos adolebimus isti.



S. Mariae Belvensis ecclesiae [(289) 1Kb] .


21. Ivit ab hac vita Bruno simplex eremita;
Tollitur arce poli, terris super astra relictis,
Et sic cum Christo mundo requiescit ab isto,
Orans pro cunctis viventibus, et modo functis [(290) 1Kb] .



S. Anthonii Conteiensis [(291) 1Kb] .


22. Quidquid habet mundus, quidquid vitale vocatur,
[Col. 0561C] Si bene discrevi, sub mobilitate moratur.
Unde sub incerta mutabilitate tenemur.
Res quoque non stabiles et nos et nostra videmur.
Volvitur in fatis, volvuntur fata diurna.
Ipsa quidem titubant, quasi commoveantur in urna.
Dulcedo mundi res labilis et metuenda,
Et sibi suppositi velut ignis flamma cavenda.
Accipiunt omnes tali dulcedine letum.
Dulcedo pereat, quae confert fel et acetum.
Decipit haec cunctos sibi grata compede junctos,
Deceptis tandem mercedem donat eamdem,
Merces illa quidem datur omnibus exitus idem.
O miser omnis homo, quamvis, quod decipieris,
[Col. 0562A] Cernas, ipse tamen modicum curare videris,
Et probo deceptum te lumen cordis habere.
Obscuratur enim, possis ne damna videre.
Nec retinenda tenes, nec vis removenda movere.
Heu! miserae mentes, metuenda parum metuentes,
Quae breviter curant quae longo tempore durant,
His nimis intentae, quae sunt mutata repente!
Mors, timidum nomen, miserabile praebuit omen
Venturae genti primo male nota parenti.
Mors subit, et moritur vivens, nec finis habetur
Certus in hac vita: Bruno probat hoc eremita.
Bruno ruit, cui sylva domus, cibus herba fuere;
Qui, quia mundus erat, mundum contempsit habere.
Sancta parens Christi, quae sola Deo placuisti,
[Col. 0562B] Concedas, ut ei data sit sedes requiei.



Ejusdem.


23. Bruno Dei cultor, vitiorum nobilis ultor,
   Ante Dei faciem possideas requiem.
Lector securus quia nunc sospes subiturus,
   Huic completa tamen debita dicat: Amen.



S. Petri Carnotensis [(292) 1Kb] .


24. Concio Silvestris, lacrymarum parce fluentis:
Pastoris vita, fidei cultu redimita,
Votum laetandi nobis dat, non lacrymandi.
Si mundo moritur, paradisi sede potitur.
Perdomuit carnem; dum coeli tendit ad arcem
Se sociat Christo mundo dum migrat ab isto.
Si qua tamen carnis violavit viscera Patris
Culpa, licet parva, tergat miseratio larga
[Col. 0562C] Ejus quem toto properavit cernere voto.
O miles Christi, qui pugnae victor abisti,
Quam bene certasti, quia certando superasti!
Spernens terrena, stipendia carpis amoena,
Vivis et exsultas, et ad aulae limina pulsas.
Christe, tuo fesso, quia te petit, obvius esto
   Dans illi requiem, dans sine fine diem.



S. Dionysii prope Parisios.


25. Si prosa, vel versus possent conferre salutem,
Nec prosa, nec versus tollent tibi, Bruno, salutem,
Nam prosa vel versus de te volat ore dicaci,
Quae tibi sic prosunt: Serpentis ab ore minaci
[Col. 0563A] Si tormentari prohiberent, atque vorari,
Sic prosa, vel versus possunt conferre salutem.
Cum strepitu vocis sonet ergo melodia cordis,
Ut prosa, vel versus, quod continet, id meditemur,
Quodque sonat, fieri Dominum de corde precemur.
Bruno digne pater, ut eo salveris ab igne,
Qui non justorum, sed semper erit reproborum.
Et si quid minus est, quod non perfectio donet,
Id tibi donari defectibus et superaddi
Nostra tuis possit devotio, si Deus audit.
Sed Deus audiet, et faciet, quia justa rogamus.
Audiat ergo Deus, et det quae justa rogamus,
Ut tibi fine carens coelestis lux tribuatur
Et tecum nostris, et cunctis hic titulatis.



S. Germani Parisiensis ep. [(293) 1Kb] .


[Col. 0563B] 26. Mentibus in nostris deberet semper haberi
Lux, in qua reprobi mala tollent, seu bona justi.
Hanc timuit Bruno, sophiae qui verus amator,
Exuit hic veterem mortali carne parentem.
Ipsum de terra Christus devexit ad astra.
Serve Dei Bruno, te suscipiat tuus auctor.
Perpetua possis uti requie paradisi.
Hanc habeant omnes nostri cunctique fideles.



S. Maglorii Parisiensis [(294) 1Kb] .


27. Occiduis Morbis resolutis, cur dolet orbis?
Consumpta poena, si pace fruuntur amoena,
Non opus est flendi, quia gaudent luce perenni.
Est homo laudandus: tamen est hac vos juvandus,
Parce Redemptor ei terrenae materiei.



S. Petri Fossatensis [(295) 1Kb] .
[Col. 0563C]

28. Anima ejus in Christi nomine requiescat in pace. Amen.
Nil prosunt animae, versus si fecero mille;
   Vos orate tamen, pace quiescat, amen.



S. Crucis Sanctique Faronis Meldensis [(296) 1Kb] .
[Col. 0564A]

29. Cognitus iste satis doctrina erat atque beatis
Moribus et vita Bruno sapiens eremita,
Principiis primis, summis, fulgebat et imis.
Post monachus factus, jam coelica gaudia nactus.
Ecce jacet Bruno tumulo conclusus in uno.
Nam sic tolluntur sapientes, dum moriuntur,
In domni castra, pollentia desuper astra.
Nullus miretur, si Bruno sanctus habetur:
Hoc meruit vita dici simplex eremita.
At si peccavit quod necdum forte piavit,
Hoc sibi condonet Dominus, coeloque coronet.



S. Petri Casiacensis coenobii [(297) 1Kb] .


30. Qui pro salute hominum dignatus est fieri
Homo, dignetur concedere veniam vestro patrono.



SECTIO II.
[Col. 0564B]


Titulus ecclesiae S. Mariae Carnotensis [(298) 2Kb] .


31. Ecclesiae murus Bruno fuit haud ruiturus:
Nam bonus, atque piae mentis fuit, atque sophiae.
Doctor erat verus: fleat ipsum plebs bona clerus.
Justus, sincerus, morum gravitate severus
Mortuus est Bruno, pugnando rege sub uno.
Qui sic pugnavit, Ducis hostes quod superavit,
Cujus miles erat, quapropter proemia quaerat
A duce Sanctorum laetissima regna polorum.
Et nos mille modis, Psalmis oremus, et odis,
Ut det Christus ei lucem summae requiei.
Nam si promeruit hanc mercedem quis habere,
Nullus Brunonem putet haec mercede carere.



Versus scholares [(299) 1Kb] .


[Col. 0564C] 32. Quis fuerit Bruno, momento temporis uno,
   Nescius, huc veniat, discere si cupiat.
Iste fuit justus, sapiens nimis, atque venustus;
   Sed nulli nocuit discere, quod potuit.
[Col. 0565A] Cui pia vota damus, nostrumque patrem rogitamus,
   Ut fugiens rabiem, possideat requiem.
Si Bruno vixit sicut vixisse putatur,
Vivat in aeternum paradisi sede fruatur.
Flos erat hic patrum, solamen, gloria fratrum,
Veri sectator, divinae legis amator,
Semita justitiae, fons hic, et origo sophiae,
Lux, speculum mundi, rerum sublime cacumen,
Labentum baculus, miserorum dulce levamen;
Nec mens fracta malis, nec erat nimis alta secundis.
Hic sibi non vixit, sed mundo, quem bene rexit.
Non hic, sed vita spoliata flet hoc eremita.
Vita non eguit, qui mundo, non sibi, vixit.
Ut narrem breviter, quis narret sufficienter?
[Col. 0565B] Quam, phoebe phoebo quam caetera sydera lunae,
Tam totus mundus assit tibi, Gallice Bruno [(300) 1Kb] .



S. Margaritae coenobii [(301) 1Kb] .


33. Cum Patre sit Nato laus et cum Flamine sacro,
Mundum sustentat, coelum ditione gubernat.
Angeli cum seraphim, pariterque beata cherubim
Cum caeteris sanctis, justis, simul atque beatis.
Occurrant illi simul exsultantes, et laeti.
Et tamen cum ipsis, astantibus undique turmis,
Virtutum thronis, et potestatibus justis
Vere beatificent Dominum, regem quoque laudent,
Inclyti Brunonis adsint animaeque parati.
Abraham mox, Isaac, et Jacob, Job et Helias,
Isaias, Daniel, David, sanctissimus Johel,
Abacuc, Abdias, Sophonias et Hieremias
[Col. 0565C] Cum vatum caeteris sistent obtutibus Christi.
Supplices, et laeti deposcant dono ditari,
Et nos cum ipsis demus pia cantica laudis
Quamvis indigni, mereatur luce beari;
Exsultat coelum, terra gemit, nunc, et resultat.



S. Mariae Novi Monasterii [(302) 1Kb] .

34. Nos fratres Novi Monasterii, sicut postulastis [Col. 0566A] pro Patre vestro, sanctae recordationis viro domino Brunone, clementia Domini prompto animo exorabimus.



S. Benigni Divionensis [(303) 1Kb] .


35. Est quia surgendum, non est de morte dolendum.
Parcere mors nescit, justus bene morte quiescit.
Mutua vota damus nostris eademque rogamus.



S. Stephani Divionensis [(304) 1Kb] .


36. Qui regit omne quod est, hunc noxa solvat ab omni.
   Hunc societ justis, qui regit omne quod est.
Quae petitis vestris eadem persolvite nostris
Obsequia, psalmos cantica, vota, preces.
Spiritus in coelo Brunonis suscipiatur
[Col. 0566B] Et sit cum Christo, dum vixit, quem sequebatur.
Impetret et nobis, quod se possimus adire,
Quos cupit hic mundus peccati faece perire.



S. Petri Besuensis [(305) 1Kb] .


37. Transit ab hac vita Bruno summus eremita,
Quem deflent cuncti sapientes atque periti.
Hic sapiens vixit, sapiens et alta migravit.
Jam coelum teneat, jam Christo sedulus astet,
Pro sibi devotis securus fratribus orans.



S. Mariae Castellionensis [(306) 1Kb] .


38. Bruno vir hic magnus fuit ac simplex, velut agnus,
Qui mundum cernens vilescere cunctaque spernens
Vitam mutavit corpusque fame maceravit.
Post monachus factus, eremi vastissima nactus,
[Col. 0566C] Hanc linquens sedem coeli conscendit ad aedem,
In qua detur ei locus optatus requiei,
Et si quem laesit vel si quod crimine adhaesit,
   Hoc condonet ei gratia magna Dei.



Lingonensis ecclesiae episcopi [(307) 1Kb] .

39. Robertus, Lingonensis ecclesiae servus, rogabat ejusdem ecclesiae canonicos et sacerdotes, monachos, [Col. 0567A] eremitas, in episcopatu Lingonensi Domino servientes, ut orent pro anima charissimi magistri sui Brunonis, et eleemosyinas pauperibus largiantur memoriamque obitus sui, in quibus poterit, ecclesiis, scriptam observari faciet.



S. Mariae Molismensis [(308) 1Kb] .


40. Tempore dispositio migrat de corpore Bruno,
   Cujus, dum vixit, vita Deo placuit.
Subveniant illi, quibus est permissa potestas,
   Ut sit ei requies et sine fine dies.

Nostris versiculis, qui habitamus Molernium, addendes vobis, qui estis Turri, innotescimus, quod pro domino Brunone, patrono vestro, nostro autem familiarissimo [(309) 1Kb] , Missarum solemnia diebus triginta celebravimus, ejus etiam obitus anniversarium [Col. 0567B] diem in catalogo fratrum nostrorum conscripsimus.



S. Michaelis Tornodrensis coenobii [(310) 1Kb] .


41. Mors pia justorum, fruitur quia regna polorum,
Morte sua sacro sociatus in agmine Bruno
Vivat et in requie potiatur dona sophiae:
Gaudeat hic felix, videat faciem quoque Patris,
Cernere quam Christus faciet sine fine beatos.



S. Germani Antissiodorensis [(311) 1Kb] .


42. Mansio Brunonis sit perpes coelitus omnis,
   Cumque Deo vita fiat ei socia,
Nobis vota dari semper curate precari
   Illius meritis sedibus aethereis.



S. Stephani Antissiodorensis [(312) 1Kb] .
[Col. 0567C]

43. Bruno pius pastor, purae pietatis amator,
Daemonis ignitas superavit ubique sagittas,
Subjectis largus fuit hic nimis et sibi parcus,
Factis implebat, quidquid per verba docebat,
Non se praelatum, sed se cupiebat amatum,
Gaudeat in coelis, quia vixit corde fidelis.



S. Mariae et S. Joannis Reomensis coenobii [(313) 1Kb] .
[Col. 0568A]

44. Dans bona, Christe, poli famulo da regna Brunoni,
Mutanti florem mundi cunctumque decorem
Deserto vili, quod regno charius illi
Hac fuit in vita. Jam cessant plurima scripta:
Debita doctori reddantur vota Brunoni,
Atque suis cunctis nostris quoque reddite functis,
Christi veraces famuli justique sequaces,
Qui charam fortis ererum colitis modo Turris;
Quae vos, ut vestrum, perducet ad astra Magistrum.

Notum sit vobis, charissimi, nos Reomenses fratres vestri memoriam Patroni in missis et orationibus triginta egisse diebus, ipsiusque nomen cum nostrorum nominibus fratrum, sicut decet, scripsisse.



Lamberti abbatis Pultariensis [(314) 1Kb] .
[Col. 0568B]

45. Ego frater Lambertus, Pultariensis monasterii ex necessitate apostolicae obedientiae servus et procurator exiguus, hujus eximii magistri Brunonis in litteralis doctrinae scientia a primordio meae conversationis de saeculo in eruditione catholicae conversationis et verae religionis discipulus, ejusdem piissimi Patris nostri et informatoris memoriam in septenariis et tricenariis officiis et anniversaria die sui obitus, cum canticis spiritualibus, et pauperum refocillatione quotannis recolenda, cum commissis mihi filiis et fratribus procurare et devote prosequi non fatigabimur, et quos poterimus, ad orandum pro eo excitabimus [(315) 1Kb] .



S. Petri Aremarensis coenobii [(316) 1Kb] .
[Col. 0568C]

46. Fons et origo boni, Jesu, pius esto Brunoni
Ne leo tangat ovem, fer, bone Pastor, opem,
Agnus Bruno tuus sit, sit non daemonis haedus,
Si meruit poenas, parce reo, bonitas



S. Petri Trecorum [(317) 1Kb] .


47. Ut titulus dicit, mundi tentamina vicit
   [Col. 0569A] Bruno vir sapiens, jussa Dei faciens.
Sprevit opes multas, sibi nec fuit ulla facultas,
   Sed quidquid potuit, fratris exhibuit.
Fugit ab hac vita, monachus fit et hinc eremita;
   Dum sic abstinuit, regna poli meruit.
Sed quia jure pari decet hoc pro fratre precari,
   Poscimus ut requies sit tibi quaeque dies.



S. Petri insulae Germanicae [(318) 1Kb] .


48. Mortua, mors, utinam ve carcere clausa fuisses,
Nec tantum mundo Doctorem subripuisses,
Pro quo nos petimus Christum, fontem bonitatis,
Ut det Brunoni munus solitae pietatis.
Christe, Patris Verbum, regnum concede supernum
Brunoni famulo, qui se tibi pectore puro
[Col. 0569B] Vivens conjunxit mundanaque gaudia sprevit.
Vos igitur, fratres, eremitica claustra colentes,
Quod nos pro vestris facimus, nunc reddito nostris,
Subtracti leto potiantur quo paradiso.



S. Stephani Catalmiensis ecclesiae [(319) 1Kb] .


49. Commisit protoplastus homo, cur postera proles
   Patris facta luens tendat in interitum?
Omnes intereunt, sed non omnes cruciantur.
   Mors venit injustis, vita salusque bonis.
Hic igitur Bruno, vir sanctae religionis,
   Mundum contemnens, coelica promeruit.
Nos ergo Dominum devota mente precamur,
   Ut qui justus erat justificetur adhuc.



S. Petri coenobii de Monte [(320) 1Kb] .
[Col. 0569C]

50. Nos gessit moriens Christus de morte resurgens;
   Spes in morte Deus, gloria sola Deus.
Brunoni requiem tu confer, Christe, perennem,
   Gaudia cum sanctis sint sibi pro meritis.



S. Basoli [(321) 1Kb] .


51. Bruno polum subeat, quem strenua vita venustat,
   Quod merito fidei gloria crescat ei.



S. Mariae Remensis metropolis.


52. Hic Pater eximius fundator relligionis
   Exemplar sese fratribus exhibuit,
Dans illis formam spernendi vilia mundi,
   Coelestis patriae praemia dum sequitur
[Col. 0569D] Pro cujus culpa non credimus esse gemendum,
   Quem jam gaudentem credimus in requie.
[Col. 0570A] Nam si cui sancto requiem bona vita meretur,
   Huic quoque pro meritis summa datur requies;
Qui cum multimode nostra polleret in urbe,
   Solamenque suis atque decus fieret;
Cumque faveret ei fortuna per omnia, jamque
   Hunc praeferremus omnibus et merito:
Namque benignus erat omnique peritus in arte
   Facundusque satis divitiisque potens,
Omnia postposuit Christo nudumque secutus
   Christum, cum multis suscipit hunc eremus [(322) 1Kb] .
Propterea requiem sibi credimus esse paratam.
   Si tamen ulla levis haesit ei macula
(Nam patet in terris nullum sine labe morari),
   Hanc Deus abstergat dando sibi veniam.



Alius ejusdem ecclesiae.


[Col. 0570B] 53. Ut servire Joseph dominae contempsit amori,
Et fugit amplexus incestos mente virili,
Sic contempta jacet, Bruno, tibi gloria mundi.
Amplecti dum te cuperet tibi brachia tendens
Multas mundus opes multos obtendit amores;
Tuque fuga lapsus, pompali veste rejecta,
Amplectens eremum vestiris sorte beata.
Hunc tantum talem coelestibus esse sodalem
Credimus, hunc rogitat fratrum devotio tota,
Ut Domino pro se dignetur fundere vota:
Pars tamen interior si traxerit ab exteriore
Quid sordis, Deus, hoc pietatis dilue rore.



Item alius ejusdem.


54. Judicis examen venturi Bruno pavescens
[Col. 0570C] Mundanas contempsit opes eremumque petivit [(323) 1Kb]
Atque suavis ibi fructus emisit odoris,
Ad Christum revocans quos gloria vana fefellit.
Nocte dieque Dei praeceptis invigilabat
Omnibus exemplar, eremi quos vita decorat.
O quam felici meriti mercede fruuntur,
Qui socii turmis coelestibus efficiuntur,
Lucis et inveniunt loca, quae sunt nescia pestis,
In quibus aeternis celebrantur gaudia festis,
Ad quae suspirans hic dissolvi cupiebat,
Posset ut in Christo sic conregnare beatis!
Denique finito certamine carne solutus
Optatisque fruens conscendit ad aethera liber.
Verum si quid ei terrenae sortis [sordis] adhaesit,
[Col. 0570D] Quatenus ad tumulum [cumulum] mercedis nil sibi desit,
[Col. 0571A] Pulsemus Dominum precibus, quem cuncta verentur,
Nulla quod inferni tormenta sibi dominentur.



Alius iterum ejusdem.


55. Iste vir Eliae par Baptistaeque Johanni,
Hic eremi cultor fuit et bonitatis amator,
Hic Abrahae similis pius exstitit atque fidelis;
Iste velut Petrus Domini mandata secutus
Omnia contempsit et Christo pauper adhaesit;
Maluit hic Christo pauper, quam vivere mundo
Dives, sicque Dei plene praecepta peregit.
Sed quia, quae mundi sunt, mors rapit omnia secum,
Mundo sublatum junxit coelestibus istum.
Nos vero Domini deposcamus pietatem,
[Col. 0571B] Ut tanto Patri mundani si quid adhaesit
Pulveris, abstergat Deus illud fons pietatis.



Adhuc alius ejusdem.


56. Quem tenerum docuit mater Remensis alumnum [(324) 1Kb] ,
Propositi tenuisse fidem laetata Brunonem,
Migrantem ad Dominum lacrymis precibusque salutat.



SS. Martyrum Sergii et Bacchi Andegavensis [(325) 1Kb] .


57. Justi vel reprobi manet unica sors moriendi
Et simul ad finem deducit transitus idem;
Sed judex operum sedes discernit eorum:
Vir bonus ad requiem transit, peccator ad ignem.



S. Petri coenobii puellarum [(326) 1Kb] .


[Col. 0571C] 58. Vitae forma piae, totius acerra sophiae,
Bruno pater, vita si transmigravit ab ista,
Ad Domini nutum liquet illum carne solutum,
Qui justum merita voluit donare corona;
Quem licet aethereis fidamus inesse choreis,
Haud tamen obsequii deerunt solacia nostri.



S. Symphoriani martyris in urbe Remensi [(327) 1Kb] .


59. Si quid lugere de morte juvetque dolere,
Tunc nos tristemur, super hoc quoque Patre fleamus;
Sed quia nec luctus nec clamor ad aethera ductus
[Col. 0572A] Quemquam de morte valet ad vitam revocare,
Oremus Christum, pro nobis in cruce fixum,
Coelesti vita potiatur ut hic eremita.
Scribimus haec vobis et idem, petimus, date nobis.



Ecclesiae SS. Trinitatis [(328) 1Kb] .


60. Ut petitis, fratres, a nobis, sic faciemus;
Sed Bruno cum Christo regnat, sicut reputamus,
Quem cruce praelata sectatus hic est eremita,
Illecebris mundi constanti mente repulsis.



S. Dionysii Remensis [(329) 1Kb] .


61. Cunctas liquit opes, cunctos simul orbis honores
Pro te, Christe Pater, pro coeli munere pauper
Bruno factus iter, quorum fuit ante magister [(330) 1Kb]
Quattuor ut fontes, ex una parte meantes,
[Col. 0572B] Quos paradisus habet, mundi per regna fluentes
Exundant terras, sic hic quos imbuit, ornat,
Implet et informat, inflammat, dirigit, armat,
Cudit et illustrat et adhuc regit, excolit, aptat.
Syderis instar orat cunctis, quos ipse docebat.
Inter coelicolas Christi requiescat in aula.



S. Remigii Francorum apostoli. [(331) 1Kb]


62 Ne doleatis, oves, Pastoris funere flentes;
Nam non est flendus, fuerat cui vivere Christus
Atque mori lucrum superando daemonis astum,
Hic Pater eximius, nobis merito venerandus;
Nec solum nobis, sed quos sol flammeus urit.
Quem fovet ipse Deus, quem jam retinet paradisus
In requie pacis, cur talem, quaeso, doletis?
[Col. 0572C] Raptus enim mundo donatur vivere coelo,
Et vivit vere, studuit quia vivere juste.
Conregnare tibi, Deus, annue, quaesumus, illi
Aeterna requie dans tecum perpetuari.



S. Nicasii Remorum archiepiscopi [(332) 1Kb] .

63. Deus, fidelium lumen et animarum, animam hujus viri catholici ab omni solvat vinculo delictorum.



SS. Martyrum Timothei et Apollinaris [(333) 1Kb] .


64. Hujus Doctoris fuit haec vis cordis et oris,
[Col. 0573A] Ut toto cunctos superaret in orbe magistros:
Sic meditando bonus fuit atque loquendo disertus.
Huic se tota dedit sapientia totaque sedit
Hujus in arcanis dives penetralibus hospes.
Quod dico, novi, mecum quoque Francia novit,
Et totus novit per climata quattuor orbis.
Haec illum docuit res hujus spernere mundi
Et solum fecit perquirere gaudia coeli.
Huic si quid sordis de carnis lege cohaesit
(Nam cuncti penitus carnali lege gravamur)
Omnipotens tollat, qui crimina nostra relaxat,
Impleat atque sibi votum, quod semper amavit.



S. Bartholomaei apostoli in monte Or [(334) 1Kb] .


65. Orbis amarescens claudescit pondere mortis,
Et trahit ad speciem humanae per devia sortis,
[Col. 0573B] Mergit et exsilio propriorum quaeque tabescens.
Unde tumescis, homo miser, hac aetate senescens?
Fonte Caribdineo mergeris ad ultima finis,
Ac cinis in cineres solveris, ut umbra lucernis.
Est labor ejus amor et inextricabilis error,
Defectu cujus animam complectitur horror,
Postquam nudata fuerit de carcere carnis
Vel Satanae ducibus, heu! circumsepta catervis.
Quod metuens animosus in hoc discrimine Bruno
Servitio penetrat eremum certaminis uno;
Linquit opes mundique decus, ne gloria poena
Fiat in interitum, sed currens nectare vena
Dulcescat fluctus animi cordisque tenorem
In se constringens scelerum constringat amorem
Per cursus varios operum virtute bonorum,
[Col. 0573C] Mortificando caput mortis cum jure malorum.
Quapropter meruit consortia Coelicolarum
Liber ab hoste stygis aut rerum tartarearum,
Et sociatur ei per quem reparabitur orbis,
Quam longus meta tam purus denique morbis,
Quo requiescat amen misera de morte resurgens
Nec laedat serpens foeda prurigine turgens.



SECTIO III.



Titulus S. Mariae Laudunensis [(335) 1Kb] .


66. Bruno decus cleri, decus et prudentia mundi,
Dum fuit in terris, florebat acumine mentis,
Dum fuit inter nos [(336) 1Kb] , florebat et in documentis.
Integritas morum cumulum supplevit honorum;
[Col. 0574A] Sed postquam nostra delegit cedere vita,
Vester collega vestrisque locis eremita
Deposuit curam poenitus totius honoris,
Amplectens curam Christi solius amoris.
Vos igitur, fratres, eremi deserta colentes,
Fallacem mundum sic jam superasse videntes
Egregium Patrem, ne triste feratis obisse,
Quem nos regna poli divina putamus adisse.
Cum sit coelicola, potuit quid majus habere?
Dum fuit in terris, haec illi vota fuere.



Alius ejusdem.


67. Gaudens doctorem; quem Francia, Bruno, recepit,
Clauderis in terra Calabrinus nunc eremita;
   Quod clamant omnes, ut tibi sit requies.



Monialium S. Joannis Baptistae [(337) 1Kb] .
[Col. 0574B]

68. Bruno laudaris, tua vita decens renovatur
Versibus et scriptis, nec, quanta fuit, memoratur.
Ipse pius, simplex, plenus Deitatis amore,
Impiger et mundus fuit, omni dignus honore.
Vivit adhuc Bruno, sibi traditur a Patre vita.
Clericus ipse fuit, fit monachus, hinc eremita.
Nunc jacet exsangue corpus, tamen hoc veneratur.
Vivit adhuc Bruno, cujus flatus gratulatur.
Ipse fatigatus per tempora necque reatus,
Nunc sibi concedat Deus, ut semper requiescat.



S. Nicolai de Saltu Vedocii [(338) 1Kb] .


69. Haud doleat quisquam, morti succumbere quemquam,
Cum vivat potius. Qui corporis enecat aestus,
[Col. 0574C] Hic in perpetuum jus mortis vitat acerbum;
Et tibi det jugem cum Sanctis, Bruno, quietem.



B. Mariae Noniandi [(339) 1Kb] .


70. Egregius Bruno non est laudandus in uno,
Qui docuit clerum, pater exstitit et monachorum,
Atque Deo charus per claros splenduit actus,
Omnibus hic nobis sit semper commemorandus,
Ipsius ut statum capiat Deus immaculatum,
Missis et psalmis societur civibus almis.



Alius ejusdem.


71. Dum vixit Bruno, monuit fecitque monendo,
Ut nobis mundus vilescat, ne pereamus.
Mundus habet fraudes, istis conjungit et artes.
[Col. 0575A] Denique mellitis incautos vulnerat armis,
Mellificatque dolos, ut sic perdat male cautos.
Nostro Brunoni nunquam potuit dominari;
Ne dominetur ei, nudus deserta petivit,
Mansit et in pace, pax ut sibi longa maneret.



Ecclesiae Suessionensis.

72. Suessorum mater ecclesia [(340) 1Kb] fratribus dilectissimis, et Deo charis consistentibus in eremo, quae dicitur Turris, conversationem supernam habere semper per Christum. Piissimi ac Deo dilecti Patris, vere venerabilis Brunonis, cognito sancto ac glorioso decessu, dulciter super tali, tantoque viro commoti fuimus; Officium autem ejus felici animae fidelium more impendimus, et ad ejus beatam memoriam anniversarie recolendam diem quo [Col. 0575B] carnis carcere egressus est, quomodo a vobis denuntiatam accepimus sanctam ejus resolutionem, in nostra matricula scripsimus, orantes, et deprecantes, ut ejus sanctissimis vestrisque precibus adjuvemur tam vivi quam defuncti. Amen.



SS. Medardi et Sebastiani Suessione [(341) 1Kb] .


73. Plebs pia Medardi, regalis et inclyta Sancti,
Flentibus et moestis solamina grata salutis.
Qui gemitis functum, functi deponite luctum,
Nil juvat exstinctum deflere, dolere sepultum.
Sed potius voto prosint libamina sancta.
Haec tribuantur ei, quicunque pericula mortis
Pertimet, horrescit, pereuntibus omnibus orbis
Continuis precibus succurrat, et auxilietur.
Dum petit et rogitat, pro se quoque quisque laborat.
[Col. 0575C] Cum Moyses orat, superat plebs Israelita,
Dum cessat votis, cadit illico, vincit et hostis.
Nos simul oremus, nec cesset spiritus ullus.
Vota juvant hominem, dum vivit et exit ad horam.
Quae perimit vitam, tulit improba mors eremitam,
Quae nocet et laedit justum, satis impia laedit.
Haec tam crudelis necat insatiata Caribdis,
Quos vovet omniparens nullum miserata dolores,
Salvet ab hac hominem, qui pertulit in cruce mortem,
Et vitam tribuat, quam non Proserpina rumpat.



S. Mariae Blesensis [(342) 1Kb] .
[Col. 0576A]

74. Bruno, vir egregiae probitatis, gemma sophiae,
Cujus honestatis sit praesens chartula testis.
Pacis habet fidem coeli translatus ad aedem.
Ergo laudemus Dominum, veneremur, amemus,
Per quem servorum decoratur vita suorum.



Alius ejusdem.


75. Usus eras eremo liquisti terrea, Bruno,
Nec mors morte tua annuit penitus tua jura.
Solvitur in cineres corpis, fit coelicus haeres.



S. Krileffi Blesensis [(343) 1Kb] .


76. Contrahit omnishomo primi discrimina fati,
Et cunctae vitium nocet Evae posteritati.
Exercens igitur studium mors impietatis
Aggreditur, solvitque virum tantae probitatis.



S. Mariae Bernaci [(344) 1Kb] .
[Col. 0576B]

77. Doctor doctorum fuit, exemplarque bonorum
   Nostris temporibus Bruno vir eximius,
Esseque poenalis culpae nil credimus illi,
   Ipse Deum nobis conciliet meritis.



S. Crucis Aurelianensis [(345) 1Kb] .


78. Summum Bruno decus et gloria temporis hujus,
Carne jaces, sed parte manes meliore superstes,
Et justi recipis nunc praemia grata laboris,
Praeclaris merito doctoribus associatus.
Vivens in Christo nostri, vir sancte, memento
Doctrinaeque tuae, quae toto fulget in orbe,
Christo funde preces, mereamur ut esse sequaces,
[Col. 0576C] Quique Deum pro te fraterno more rogamus,
Bruno, tuis semper precibus, vir sancte, juvemur.

Vos quoque, sanctissimi fratres, qui tantum ac talem patronum ad coelos praemisistis, omni humanae compassionis dolore postposito, gaudete et exsultate in Domino, dignosque tanto Patre vos fuisse moribus ostendite, ut, ipso pro nobis intercedente, dignetur vobis Dominus, si non scientia parem, honesta saltem vita consimilem Patrem providere. Valete.



Abbatis S. Joannis Suessionensis coenobii [(346) 1Kb] .

79. Dilectis in Christo et Deo dignis fratribus, [Col. 0577A] Calabriae reverendis eremitis, in monasterio sanctae Dei Genitricis semper virginis Mariae Deo famulantibus, Petrus sancti Johannis Suessionensis canonicorum regularium humilis abbas, totaque fratrum cum eo degens et Deo serviens congregatio, bene incoepisse, melius perseverare, feliciter consummare. Audito beato fine sancti Patris vestri et magistri mei Brunonis, a cujus ore sanae doctrinae fluenta plerumque haurire contigit, et, si opere non complevi, de absentia vehementer tristamur, carnales evasisse angustias et requiem adeptum esse et cum Deo vivere, prout conjecturam de mundicia et perfectione transactae vitae, nobis satis notae, facere possumus, vehementius congaudemus. Ejus ergo memoriam tum quia magister noster fuit, tum quia [Col. 0577B] precibus ejus et vestris confidimus, tanto apud Deum efficacioribus, quanto sanctioribus, hoc modo habituros, promittimus triginta diebus missas et Vigilias pro remedio ejus vestrorumque fratrum defunctorum celebrantes. In libro autem, ubi nomina fratrum defunctorum scripta sunt, nomen ejus conscribimus, anniversarium depositionis ejus diem debita veneratione, Deo volente, celebrabimus, et omnium beneficiorum quae apud nos fiunt et in locis quae ad nos pertinent, eum participem desideramus et vos participes suscipimus.



S. Symphoriani martyris Belvacensis [(347) 1Kb] .


80. Abbatem sanctum narrant hunc scripta fuisse,
Commissumque gregem virtutis iter docuisse;
Ergo si vixit rotulus [(348) 1Kb] testatur ut iste,
[Col. 0577C] Te sibi perpetuam requiem petimus dare, Christe.



S. Quintini Belvacensis [(349) 1Kb] .

81. Humilis congregatio sancti Quintini Belvacensis, sperans, patrocinio reverendi Patris sui Brunonis apud Deum se adjuvari, obedienter ei tricesimum [(350) 1Kb] ascribit et cum fratribus suis memoriam ipsius vestrumque omnium amodo tenebit.

Raptus ab hac vita Christum sitiens eremita,
Ne mala mutarent sanctam praesentia vitam,
Quidquid proposuit vivens, moriendo probavit,
[Col. 0578A] Proderit Ecclesiae fidei vestigia nosse.
Quidam frater de praefata Ecclesia, Gauherius nomine, sanctae recordationis viro, quem multum diligebat et solum nostris temporibus mundo renuntiasse, praedicabat, tricesimum faciet et quandiu vixerit, inter familiares suos in memoria diligenter habebit.



S. Luciani Belvagorum apostoli [(351) 1Kb] .


82. Dux eremitarum, lux corruit ecclesiarum,
Hunc eremus plorat, quem quisque fidelis honorat.
Est etenim dignus, quoniam fuit ipse benignus.
Nam mundum sprevit mundanaque cuncta reliquit,
Exercens vitam de se faciens eremitam.
Verus in aethereis eremita sit ipse choreis,
[Col. 0578B] Vivens cum nostris hic fratribus attitulatis [(352) 1Kb] .



S. Fusciani de Sylva [(353) 1Kb] .


83. Bruno, vir excellens, probus et vitiosa repellens.
Discipulus Christi, vita testante, fuisti,
Vita, quies, sine nocte dies, reparatio mira,
Ipso dante tibi, pateant ad gaudia vera.



S. Petri Corbeiae [(354) 1Kb] .


84. Divitias Bruno mundanas postposuisti,
Exemploque tuo postponendas docuisti,
Et loca deserti pro Rege poli coluisti,
Dulcibus alloquiis multorum corda rigasti,
Talibus extemplo factis exstas imitator
Sanctorum Patrum, qui doctrinis viguerunt,
Illic insidias hostis per tempora multa
[Col. 0578C] Passus mansisti, cujus fraudes superasti.
Nunc tamen in Christo complesti fine beato
Mortalis vitae cursus, et gaudia vitae
Perpetuae defunctus habes, haec est tua merces.



S. Quintini Vermandensis [(355) 1Kb] .


85. Dum moritur Bruno, moritur, quod traxit ab uno,
Stat meritum cujus, quia vivit spiritus ejus.
Vita beatorum, spes atque corona piorum,
Ipsum sydereis societ super astra choreis.



S. Petri Lehunensis ecclesiae [(356) 1Kb] .
[Col. 0579A]

86. Mortuus hic vivit, quia, spretis omnbius, ivit
Cum cruce post Christum, dum mundum linqueret istum
Hic nullum laesit, Domino quia semper adhaesit.
Hinc vitans poenas sedes sortitur amoenas,
Ad quas Altitonans, justis pia proemia donans,
Ad convivendum nobis donet veniendum.



S. Fursei Peronae [(357) 1Kb] .


87. Hic vir virtutis, virtutibus inde secutis,
Per meriti florem capiat sine fine decorem.
Ipse Deus, quo quaeque reguntur et omnia constant,
   Bruno, tuo donet gaudia spiritui,
Terra licet tua membra tegat carnalia vilis,
   [Col. 0579B] Spiritus in coeli transeat alta tuus.
Bruno pius pastor, vitam ducens eremitae,
Attribuente Deo, mereatur gaudia vitae.



B. Mariae Alrenensis ecclesiae [(358) 1Kb] .


88. Sancte Bruno, venerande Pater, veneranda propago,
Coelica jussa tenens, vivas coelestis imago.



S. Petri Ducurtensis ecclesiae [(359) 1Kb]


89. Declinare mori nescit sapientia mundi,
Nec rem cum voce declinat sexus uterque.
Ast ego, ni fallar, Bruno declinat utrumque.
Sed ruit in Libra [(360) 1Kb] , merito quia sors fuit aequa.
Pura fuit vita, sapiens fuit hic eremita.
Appensus librae discrimen nesciat irae.

[Col. 0579C] Notificamus igitur vobis, fratres charissimi, prout flagitastis, nos huic Ecclesiae catholicae filio tricennarium et anniversarium diem et in catalogo fratrum nostrorum inscriptione devote conscripsisse.



S. Salvatoris Aquiciensis coenobii [(361) 1Kb] .

90. Ego Aimericus, hujus praetitulati coenobii [Col. 0580A] abbas, animae inclyti et famosi magistri Brunonis precibus, licet exiguis, aeternam ab aeterno et pio Salvatore requiem imploro et diem obitus ipsius Brunonis in Calendario notavi.



Coenobii Marcemensis [(362) 1Kb] .


91. Excessit tandem, defuncto corpore pridem,
Excedens animo famosus carmine Bruno,
Qui tulit exilium vivens in corpore mundum.
Hinc se submovit, eremita bonus latitavit;
Sed bene sic latitat, operum dum luce coruscat.
Delectatur ibi cernendae spe Deitatis,
Qua nunc perpetuo coelis fruitur penetratis.



S. Amandi Elnonensis ecclesiae [(363) 1Kb] .


92. Hic, quia dum vixit, mentis consedit in arce,
Huic quoque displicuit, quidquid fit daemonis arte.
[Col. 0580B] Post mortem carnis coelesti conditur urbe,
Sedes pro meritis datur huic, quae digna sophiae,
Cui vivens studuit non ficto cordis amore.
Hinc pro morte Patris luctus omittat ovile,
Orbatum quamvis sit multae lucis honore.
Gaudeat at merito, sicut gaudet Pater ipse.
Quod facimus vestris eadem nostris facitote.



S. Petri Islensis ecclesiae [(364) 1Kb] .


93. Vera fides Christi laxat peccamina mundi,
Cujus facta caro ligno crucis hostia Patri.
Quod qui corde bono credens votis imitatur,
Ipsius vitae consortia laeta meretur;
Cujus Bruno Pater concivis ut efficiatur,
Judicis ad thronum devotio digna feratur;
[Col. 0580C] Prosit defunctis oratio mutua nostris.



S. Mariae Mecinensis ecclesiae [(365) 1Kb] .


94. Commemorande Pater Bruno, Christi pia Mater
Dignetur Natum pro nobis in cruce passum
Poscere, coelestis donet tibi proemia regni;
Quo tecum fratres nostri sint atque sorores.



S. Mariae Formosellensis ecclesiae [(366) 1Kb] .
[Col. 0581A]

95. Frustra conquerimur justus si morte sopitur.
   Omnibus una via proveniens varia
Tristia damantis, dat gaudia plena beatis.
   Ergo beatus erit qui bene transierit.
Felix hic Bruno, cui consonat ore sub uno
   Laus modulata piis, comptaque tot studiis.
Nosque precamur ei lumen lucere diei,
   Qui non temporibus concidit aut vicibus.
Vos quoque pro nostris oretis commemoratis,
Sic sic concludo breviter, celeberrime Bruno,
Cui famulabaris, Christo sine fine fruaris.



S. Donatiani Brugensis ecclesiae [(367) 1Kb] .


96. Hic cultor veri, dum vixit, gloria cleri,
Carne resolutus habeat nunc gaudia tutus.
[Col. 0581B] Quae petitis vestris, fratres, impendite nostris
Et qui lector ades, dic Sit ei requies.



S. Nicolai Meltensis ecclesiae [(368) 1Kb] .


97. Mors breve nomen habet, sed nomine dura sub ipso
   Sors latet, et sors, quae non breve jus habeat.
Calcat opes et sceptra quatit, cathedrasque supinat,
   Nemoque novit ubi, quando vel unde venit.
Sensus, honor, meritum, species, vis, res, genus, aetas,
   Omnia vanescunt mortis in articulo.
Haec cum cuncta forent tibi, Bruno [(369) 1Kb] , pridie Nonas
   Octobris tamen es mortuus ipse modo.
[Col. 0581C] Magne Pater, qui cuncta potes, cui competit uni
   Interiora viri cernere funditus, et
Parcere peccatis, dare post obitum medicinam,
   Parce viro tanti, sisque medela sibi.



SECTIO IV.



Titulus S. Petri Pictavis [(370) 1Kb] .


98. Sunt durae sortis nigrae spectacula mortis.
Ullius exors et fortunae libera mors est,
[Col. 0582A] Cunctorum cladem trutina quae librat eadem.
Sicut privato, sic parcit nobilitato,
Angustosque lares vacuat, sicut populares.
Nam juvenis, flores, decus, et decor, res et honores
Praeter divina sunt omnia sub Libitina.
Hunc obiisse Virum, non ergo sit hoc tibi mirum.
Sed qualis fuerit, si forte rudis mihi quaerit,
Solvat et evolvat cartham [(371) 1Kb] rursusque revolvat.



B. Mariae Pictavis [(372) 1Kb] .


99. Vivis et in coelis gaudes, eremita fidelis,
Quem felix esse sequitur, fugit omne necesse.
O Patrem sanctum, pro quo scelus est dare planctum,
Cujus gaudere nequit ulla lues abolere;
Vivere cui Deus est, cui lux, cui vera salus est!
[Col. 0582B] Euge, Dei verna frueris mercede superna.
Accipis inventum modico sudore talentum,
Quod prudens Domino solvisti foenore bino.
Pro meritis tantis tibi clamant verba Tonantis
Utere, serve bone, mecum summa regione.



S. Hilarii Pictavis [(373) 1Kb] .


100. Brunonis vitae seriem spectent eremitae,
Mundum florentem, mundanos decipientem
Qui dum conspiceret, sed mundi labe careret,
Dum sibi vilescit, dum foetida gaudia nescit,
Inhaerens Christo seclo discessit ab isto.
Hac caruit vita Bruno, felix eremita,
Est Dominum nactus, cum dictis consonet actus.
Non igitur flemus quem sic migrasse videmus.



Alius ejusdem.


[Col. 0582C] 101. Hoc dum vixisti mundo, vestigia Christi
Pluribus exutus vitiis, es, Bruno, secutus;
Ergo tibi Christus praestabat regna polorum,
In quibus exsultat laetissima turba bonorum.



S. Radegundis Pictavis [(374) 1Kb] .


102. Rex immense Deus, qui verbo cuncta creasti,
Qui sanctis requiem coelestia regna parasti,
[Col. 0583A] Quique tuos ducis ad coelica gaudia lucis,
Fac hunc gaudere cum sanctis sede polorum,
Qua gaudet vere coetus sine fine bonorum.



B. Mariae ac S. Cypriani martyris [(375) 1Kb] .


103. Omnis imago boni sis clemens, Christe, Brunoni;
Hic eremita fuit, unde tibi placuit.
Quae post oblitus cupiens hoc visere littus,
Te non per speciem, sed videt ad faciem.



S. Joannis evangelistae Pictavis [(376) 1Kb] .


104. Gallia, festivas postponens carminis odas,
Nunc lugubres cantus et moetos excipe planctus;
Namque tuus doctor, quondam per coelica ductor,
Bruno pius moritur, flos feni subtumulatur.
Hinc est quod doleas, sed vivit, pone querelas,
[Col. 0583B] Vere pro meritis justis sonatur [sociatus] in astris,
Cum quo sint nobis, tibi nec non gaudia lucis.



S. Petri Virsionensis coenobii [(377) 1Kb] .


105. Turrinis monachis sit pax per saecula cunctis.
Dum Phoebus radios, per cosmum tendere fulvos
Inciperet, bajulus vester, pro funere Patris
Deflens, huc venit, quem mors inimica peremit,
Cujus non pro anima celebravimus ordine vota,
Ut mos Ecclesiae sanctae cognoscitur esse,
Ipsiusque animam Christo commisimus almam.
Nam donec vixit, Domino servire cupivit,
Moribus instructus, divino lumine fultus,
Fratribus atque Deo mansit dilectus in aevo.



S. Martini pleni pedis [(378) 1Kb] .

[Col. 0583C] 106. Quoniam nullus suarum virtutum precumve remige hujus exitialis vitae naufragium inevitabile quoquomodo potest evadere, coelestisque immarcessibile proemium obtinere; quod catholicam decet religionem, fratres, exposcitis. Ut igitur, ejus vestrisque precibus nostrorum rubigine criminum saluberrima decocta, purgemur, vestri Patris diem recolemus annivesariam.



S. Maximini Miciacensis coenobii [(379) 1Kb] .


107. Doctus psalmista, clarissimus atque sophista, i. e. philosophus.
Gallia quem mire sua deberet sepelire,
[Col. 0584A] Ut fertur Calabris nunc Bruno sepultus in agris,
Hac functus vita, sub temporibus stabilita,
Transeat ad vitam sine temporibus stabilitam.



Alius ejusdem.


108. Bruno consurgat Regi, cui crimina purgat,
Sanctorum Christo, eui mundo vixit in isto.
Excessit vita monachus, sapiens eremita,
Hinc clerus tristis moneatur versibus istis
Proemia donantem Dominum rogitare tonantem,
Ut det ei requiem, plebs pia dicat Amen.



S. Mariae Parisiorur [(380) 1Kb]


109. O vos mundani, qui re gaudetis inani.
Spernite culturam carnis subito perituram.
Corpus enim vastum, varia pinguedine pastum,
Quo magis impletu, putidum magis efficietur.
[Col. 0584B] Cur impinguatur caro, qua vermis satiatur?
Cur adeo cupimus bona, quae retinere nequimus?
Quos male seducit mundus per devia ducit,
Et sectatores carnis fallit per honores,
Blandaque praetendit, dum nobis retia tendit.
Est et in hoc mundo mundanis sollicitudo,
Poenaque lucratur poenam, caro bis cruciatur.
Qui lucra sectantur, subita nece praecipitantur
Et subeunt antrum carnes animaeque barathrum.
Haec satis attente pertractans Bruno repente,
Ille magistrorum decus, informatio morum,
Remigium turbae Remensis, major in urbe,
Mundum despexit, iter ad coelestia flexit,
Vilibus indutus pannis te, Christe, secutus.
Huic igitur coeli pateant populoque fideli,
[Col. 0584C] Cum quo laetatur Bruno, semper sociatur.



S. Petri Resbacensis [(381) 1Kb] .


110. Temporibus nostris, finis dum proximat orbis,
Exstitit in mundo proximus iste Deo;
Nam dives fuerat, mores sapienter agebat,
Contempsit cuncta, post pauper et est eremita
Factus pro Domino, qui solus regnat in alto.
Iste viam carnis tenuit: per saecula felix
Sit pietate Dei, qui saecula morte redemit.



S. Petri Latunacensis [(382) 1Kb] .


111. Arbore de quadam fructum gustaverat Adam,
[Col. 0585A] Arbore post de qua sors imminet omnibus aequa.
Si non peccasset, genus humanum recreasset.
Sed quia peccavit, morti mala cuncta paravit.
Ergo dolor, luctus, lacrymarum fundite fluctus,
Quod mors sic mordet, saevit, ruit, omnia sorbet.
Hac ruit omnis homo pro gustato male pomo.
Hic valet et vivit, mox terrae membra reponit
Sic caro flos feni, fit fenum gloria mundi,
Dum juvenum flores marcescunt atque decores.
Cum parvo magnus, cum justo transit iniquus.
Hoc probat omnis homo, sed, homo quod comprobat omnis,
Intulit ipse pater, sed quod pater intulit ipse,
Expulit ipse Deus, sed quod Deus expulit ipse,
Nobile fecit opus, sed opus, quod nobile fecit,
[Col. 0585B] Sentit origo sequens; sed et hoc, quod sentit origo,
Sensit et hic Bruno: quoniam Bruno sentit et iste,
Vivit in aeternum, non ergo fleamus ob ipsum.
Si qua tamen gessit, Domino quae non placuere,
Os, mens, lingua Deum non deneget ista rogare
O Theos, alpha boni, da coelica regna Brunoni.



S. Petri Neocastrensis [(383) 1Kb] .


112. Hac vixit vita dum felix hic eremita,
Dictus Bruno bonus, noster per cuncta patronus,
Quo vixit pago, vivens permansit imago
Verae justitiae, doctrinae, philosophiae,
Exemplum cunctis qui dans ratione potitis
Struxit structuram, quam novit non ruituram
Aetheream sedem, per saecula cuncta manentem
In summis coelis, ubi gaudet Bruno fidelis,
[Col. 0585C] Cujus mirantes vitam; mores imitantes
Omnes oremus prece, qualicunque valemus,
Hic ut tam dignus, tam verax tamque benignus
Pro nobis toto fundens oracula voto,
Quo gaudet laetus, coelesti culmine fretus
Nos congaudere faciat secumque manere



S. Trinitatis Falesiae [(384) 1Kb] .


113. Tanti doctoris fuerat de morte dolendum,
Omnibus atque bonis noctesque diesque gemendum,
Si possent luctus hominem revocare sepultum,
Et lacrymae fructus facerent, non plangere stultum.
[Col. 0586A] Sed quia missarum lacrymis suffragia praestant
Atque preces hominem justae super aethera gestant
Hymnis et Psalmis, praecibus grex ergo fidelis
Christi poscat opem, missis omnino querelis,
Ut faciat coelis animam residere Brunonis,
Ne populetur ovem, conservet ab ore praedonis.



S. Gervasii ejusdem loci [(385) 1Kb] .


114. Gallia multorum mater, nutrixque virorum,
   Isti quando pares es habitura mares?
Iste tuus quondam doctrinae praebuit undam
   Gentibus et cleris: heu bona fama peris!
Francigenae gentis nil confert littera, sentis,
   Hoc obeunte quidem, nunc habes inde fidem.
Istius fossa Calaber tumulus tegit ossa.
   Vivere praestet ei gratia magna Dei.



S. Mariae Tornacensis [(386) 1Kb] .
[Col. 0586B]

115. Quem genuisse Colonia, Francia vult aluisse [(387) 1Kb] ,
Gloria Bruno pater, genti communis utrique,
Ascensu facili sociatur ad agmina coeli,
Quorum civis erat, etiam dum vita manebat.
Non tamen hinc frustra comes est oratio justa.
Conferat hoc Dominus, meritis quod defuit ejus.



S. Petri Blandinensis coenobii [(388) 1Kb] .


116. Est commune mori, mors nulli parcit honori.
   Mors est vita piis, poena diurna malis.
Ibimus absque mora, sed qua nescimus in hora,
   Est quia vita brevis, fluxa, caduca, levis.
Ecce, satis scimus, quod non evadere quimus,
   Et quis erit finis, vernis et inde cinis.
Dum vixit, vita nituit satis hic Eremita,
   [Col. 0586C] Mortuus ipse tamen pace quiescat: amen.



S. Leodegarii martyris [(389) 1Kb] .


117. Poscitis auxilium, praebeat quod Christus in aevum.
   Brunoni petimus migranti corpore Summus
   Quatenus optati concedat munera regni.



S. Bavonis in Gandavo [(390) 1Kb] .


118. In verbis quanquam nobis sit magna facultas,
Non pro posse tamen, sit prodere verba voluntas,
Sed flentes breviter dicamus: Summe magister,
Brunoni charo tibi Rex, in carne fideli,
[Col. 0587A] Cui super omne bonum placuerunt gaudia coeli,
Illud des esse, quod nusquam novit abesse.



S. Mariae Connatrensis in Anglia [(391) 1Kb] .


119. Hunc pietate sua rex Christus in arce polorum
Collocet, atque frui requie concedat eorum.



S. Audomari episcopi [(392) 1Kb] .


120. Exemplum miseris mortalibus esse solebas,
Ut colerent Christum, quem semper, Bruno, colebas;
Pro quo divitias sprevisti totius orbis,
Ut tibi perpetuas daret auctor totius orbis.
Ergo vera fides, quam tu semper coluisti,
Te trahat ad Christi requiem, quam, Bruno, petisti.



S. Pauli apost. Lundoniensis [(393) 1Kb] .


121. Tanti fama viri diffusa sub ultima mundi
Excitat ardentes in digna precamina mentes,
[Col. 0587B] Et, licet, ut quimus, complere petita velimus,
Vota probatorum passim promissa virorum
Nos pro posse monent, Dominum memorare Brunonem,
   Decessumque sui missis celebrare quotannis.

Archidiaconi Rengerius, Walterus, Quintilianus, Robertus, Durandusque scholasticus, Theobaldus, Arturus, caeterique omnes canonici ecclesiae sancti Pauli Lundoniensis salutamus fraternaque dilectione impertimus eremitas ecclesiae sanctae Dei genitricis Mariae Turris Calabriae, concedimusque ut petiistis, anniversarium fieri singulis annis reverendo magistro domino Brunoni servo Dei cunctisque fratribus coenobii vestri pridie Nonas Octobris; id concessimus publico consensu fratrum nostrorum nomenque [Col. 0587C] ejus nominibus fratrum nostrorum ascripsimus in memoriam praedictae commemorationis.



S. Petri Cassellensis ecclesiae [(394) 1Kb] .


122. Brunonis vermes carnem pascuntur inermes,
Proh dolor! immensi vas sensus et bonitatis.
Non tamen est inde, quod defleo; nam mihi constat,
Illum sanctorum concivem, sed quia coetus
Ipsius moeret privatus Patre benigno.



S. Mariae Atrebatensis sedis [(395) 1Kb] .


123. Lux aeterna Deus, praeter quam nil valet esse,
[Col. 0588A] Qui nobis voluit nasci de semine Jesse,
Participem faciat te, Bruno, suae bonitatis,
Qui fons multifluus est mirificae pietatis.



Alius ejusdem.


124. Rectae, Bruno, viae dux et fons philosophiae
   Non aliter docuit, vivere quam studuit.
Dum bene vivendo fecit, quodcunque loquendo
   Vir bonus ostendit, coelitus emicuit.
Unde sibi merces donetur gloria perpes
   Ac diuturna quies et sine nocte dies.



S. Vedasti Nobiliaci coenobii scholae [(396) 1Kb] .


125. Ploret vita brevi serie quod transeat aevi;
Transit enim, quidquid jam praesens cernitur esse.
Sic decet, idque petit, quod habet natura necesse.
Gloria stat rerum, perit haec in tempore finis.
[Col. 0588B] Nil habet aeternum, nisi sint imitamina veri.
Ergo quisquis homo vult prudens esse videri,
Diligat haec tantum, quae sunt sibi dona salutis.
Si bene stant curae, bona lucis amando futurae
Non procuret ea, quae sic fugiunt, velut aura.
Quidquid habet mundus, est quaedam captio mentis,
Ut seducat eam, semper vigil ars inimici.
Ille leo rugiens, quaerens, quem devoret, hostis
Nunquam dormitat, nec praestat membra quieti.
Irrequieta manet omnis sua cura per horas,
Nec habet occasum furor hic, nec sacra voluntas.
Unde, rogo, caveas, homo, ne tenearis ab illo.
Mente sed intentus superis et sensibus omne
Impendas studium, vero quo functus honore,
Divino semper puroque fruaris amore.
[Col. 0588C] Deperit omne, quod est, sapiens simul insipiensque,
Pauper, inops, dives, quos vilis contegit urna,
Lege necis sumpta, sic fiunt pulvis et ossa.
Justus obit, moritur. Aliquo fit crimine laesus,
Nec caret macula communi lege creatus.
Cedit enim sorti, nimirum quam pater Adam
Per matrem meruit, quam littera nominat Evam.
Mens mea dum queritur super his, per plura vagatur,
Ampla nimis ratio per mentem multiplicatur.
[Col. 0589A] Clare pater Bruno, peto, sit tibi vita perennis,
Dicat Amen quisquis mihi respondendo fidelis.



Alius ejusdem.


126. Lumen et ordo viae ducentis ad alta sophiae
Occidit, hinc cedens naturae Bruno recedens.
Par pecudis brutae. Tibi, Bruno, magister acute,
Viluit hic flore mundus, sterilique decore.
Flos fuit in feno, viguit sub sole sereno,
Dum tua cantaret, studio dum musa vacaret,
Dum modo lactaret Remos, modo pane cibaret [(397) 1Kb] .
Hinc tamen, abjectis opibus studiisque rejectis,
Clausus in obscuro frueris labamine duro,
Nilque sequens Bruno varium, fundatus in uno,
Sic Pater, o Bruno, capis unum captus ab uno [(398) 1Kb] .



SECTIO V.



Titulus S. Mariae Morlivensis ecclesiae [(399) 1Kb] .
[Col. 0589B]

127. Floruit in mundo vir prudens ore profundo
Utilis est forma sors ejus et ultima norma.
Scivit enim vere, mundum non posse manere.
Calcavit flores ejus, contempsit honores.
Nunc requies sibi sit, quoniam sacra pagina dixit:
Non est damnosa mors justi, sed pretiosa;
Bruno Hierusalem conscendit spiritualem.



SS. Petri et Augustini Anglorum apostoli [(400) 1Kb] .


128. Bruno pia vita coelo vivas eremita.
Reddidimus vestris, reddantur debita nostris.



S. Edmundi regis martyris [(401) 1Kb] .


129. Transit ab hac vita Bruno pater ac eremita,
   Transeat in requiem spiritus ejus: Amen.



Alius ejusdem.


[Col. 0589C] 130. Annuat huic Dominus Brunoni gaudia verus,
Agmina sanctorum, qui continet alta piorum.



S. Mariae Spalingae ecclesiae S. Nicolai Andegavensis [(402) 1Kb] .


131. In mundo rutilat solis jubar et rutilando
   Transit et excedit sidera clara poli;
Sic et Brunonis sapientia tanta refulsit,
   Inter Francorum sidera solus ut hic
Esset cunctorum flos et fons philosophorum.
   Flos speciosus erat, fonsque profundus erat.
Ex hoc manavit sapientia tanta per orbem,
   Ut quos imbueret, philosophos faceret.
Splendor sermonis fuit et lux relligionis,
   [Col. 0590A] Ejus relligio scitur ubique satis;
Ejus doctrina sunt facti tot sapientes,
   Quos mea mens nescit et mea penna tacet;
Ejus in exemplo sunt multi relligiosi
   Et sectatores discipulique crucis.
Ipse crucem Christi tulit et sua cuncta reliquit,
   Seque negando sibi profuit ipse sibi.
Dives, famosus, facundus et generosus
   In mundo nituit, sed sibi displicuit.
Mundus et ipsius res et mundana potestas
   Non sibi chara fuit, omnibus abstinuit.
Nullus amor vel honor nocuere Deum sitienti;
   Sed quaerendo Deum fuit [fugit] in exilium.
Exsul erat patriae, loca praesidiumque Mariae
   Obtinuit, cujus filius ipse fuit.
[Col. 0590B] Felix exsul erat, quem virgo Maria recepit.
   Haec sibi refugium praestet et auxilium
Fiat ei portus, cujus fuit integer ortus
   Filius aeternus, sit tibi certa salus.

Religiosis fratribus in loco, qui Turris appellatur, Deo devote famulantibus Lambertus abbas et tota congregatio Sancti Nicolai salutem et dilectionem. Dolori vestro et desolationi charitatis visceribus compatientes dominoque Brunoni ex hoc mundo ad Patrem, ut credimus, transeunti congaudentes et triumphalis funeris debitum exsolventes justis petitionibus vestris et desideriis satis facimus, annuentes, ut illius depositio in Martyrologio nominibus fratrum nostrorum interscribatur et perpetua memoria recolatur.



S. Mariae ecclesiae Lincolniensis [(403) 1Kb] .
[Col. 0590C]

132. Transisti mundo securus, maxime Bruno,
   Quem quia sprevisti, nil nocuisse puto.
Te voluit rebus fallacibus illaqueare,
   Sed tibi prospiciens non cadis in laqueum.
Obtulit iste quidem, quae pronus stultus adorat,
   Hoc est, divitias et bona, quae pereunt.
Et quia nemo potest horum splendore beari;
   Quippe nihil prosunt, sed nimis officiunt,
Omnibus abjectis, eremum laetus petiisti,
   Hoc solum cupiens posse placere Deo.
Nec bona fama viri latuit dispersa per orbem,
   Sed vaga permultos commonuit populos.
[Col. 0591A] Profuit et multis dans exemplum famulandi
   Illi, qui bonus est, qui Dominus Deus est.
Hoc igitur melius quis homo posset meditari?
   Ista salus multis profuit atque tibi
Quis tam felicem novit atque sapientem?
   Non novi talem nec tibi consimilem.
In te revera patuit sapientia vera,
   Te pietas Domini nutriit et docuit.
Hunc elegisti prae cunctis, hunc et amasti,
   Quem quicunque colit, non coluisse pudet.
Sit tibi lux, patria, requies et gloria parta,
   Cui servire fuit gloria sola tibi.



S. Mariae Eboracensis [(404) 1Kb] .


133. Filius ecclesiae mortali carne solutus,
   Bruno vir sapiens, quod sua facta probant,
[Col. 0591B] Non est plorandus, quia nunquam jam ruiturus,
   Spes, amor atque fides, quod meruere, tenet.



Alius ejusdem.


134. O si voce rei divini pompa trophaei
Posset laudari, vel plene notificari!
Sed quia deficeret, nisi se mea vox cohiberet
Quod mihi velle datur, perfecte posse negatur.
Sed tamen absque mora surgat mea per mare prora,
Ut, si fas detur, Christum laudando precetur.
Laus tibi, summe Pater, cui subditur inferus ater
Laus tibi, laus, Christe, cui mundus subjacet iste
Coelestis doni da praemia, quaeso, Brunoni
Ut tibi, qui vixit, qui mundo se crucifixit,
Vivat in aeternum nec mortis tangat avernum.
Quod petitis vobis, impendite mutuo nobis.



S. Petri Eboracensis Angliae metropolis [(405) 1Kb] .
[Col. 0591C]

135. Pro quo Bruno brevis reprobavit noxia vitae,
Ipse rependat ei munera perpetuae.



Alius ejusdem.


136. Fama prius nobis retulit, quam littera vestra,
   Non de morte quidem, sed bonitate viri.
Gemma domus Domini Bruno fuit atque columna,
   Et fidei verus cultor apostolicae.
Vera fides ejus, virtutibus aedificata,
   Aethereas aedes aedificavit ei.
Gloria, divitiae, persona, scientia rerum
   Illi clara satis, sed pede pressit ea.
Sunt quae dant homini post mortem vivere posse,
   Nec tamen haec possunt morte carere dare.
Mors premit omne caput; quae si cui parcere posset,
   [Col. 0591D] Certe Brunoni parcere debuerat
Mors bona, mors felix, si mors est illa vocanda,
   Quam sequitur requies vitaque perpetua.
[Col. 0592A] Si quid ei terrena dedit contagio sordis
   (Nam sine peccato vivere nemo potest)
Abluat illa Deus, qui trinus vivit et unus
   Et det ei requiem, dicat et omnis: Amen.
Quod petitis vestris jam fecimus et faciemus,
   Et petimus, nostris ut faciatis idem.



S. Joannis archiepiscopi Beverlacensis ecclesiae [(406) 1Kb]


137. Bruno, quod sprevit vivens, in morte reliquit
Nam mundum fugit mundanaque vilia dixit.
Christo servivit, quare coelum penetravit.
Ipsius tales transmittere sed quia fratres
Chartam fecerunt, nostri domini voluerunt
Pro famulo tanto postremo tempore functo
Officium servis gratum persolvere cunctis.



Ricardi [(407) 1Kb] .


[Col. 0592B] 138. Qui casu mortis, sublato Patre, doletis,
Ponite tristitiam, manet omnes exitus idem.
Hinc est pensandum, quia mundi gloria fenum,
Ad tempus floret, florens pertransit et aret;
Et quia sic floret florens, sic transit et aret,
Declinemus eam, magis inquirendo futuram.
Jam praecessisti, jam regula, Bruno, fuisti,
Jam conclusisti, quod caute proposuisti.
Florebas mundo fragili, sed flore caduco
Sprevisti mundum fragilem, floremque caducum,
Contemplativae quaerens succedere vitae,
Quam tibi concedat, qui secla per omnia regnat.



Alberti.


139. Det pietas Christi tibi, Bruno, quod meruisti
Factus in hac vita monachus prius, hinc eremita [(408) 1Kb] .



Turstani.
[Col. 0592C]

140. Sit tibi, Bruno, quies, sit lux, sit gloria perpes,
   Sit tibi vera salus, vera medela Deus.



Richardi.


141. Aeternam sedem nobis invidit et aedem
Aeternae sedis factus prior exsul et aedis,
Arboris illicitae dum gustum suggerit Evae
Gustat, fit gustans mortalibus addita fatis,
Porrexitque viro, casu simili ruituro.
Immortalis erat, sicut Deitatis imago,
Immortalis erat, costis educta virago;
Sed mox post gustum mortales efficiuntur
Dejectuque gravi paradiso dejiciuntur.
Intravit mundum mors effera, subdidit illum
[Col. 0592D] Legibus illa suis, moritur, qui nascitur, omnis.
Parcere non novit, sed nec tibi, Bruno, pepercit.
Apposuit patribus, jam sit tibi vivere Christus
Et raptum mundo te restituat paradiso.



Wilhelmi.
[Col. 0593A]

142. Carmina si possent tanto prodesse Patrono,
   Jam prodesset ei musa canora mei.
Carmina cantasset titulo fruitura perenni,
   Mille modis tanto psalleret illa viro,
Psalleret illa viro, studiosa mente manuque
   Linguaque magnificum magnificaret eum.
Sed quia defuncto nil prosunt carmina laudis,
   Virtus summa Dei propitietur ei.
Torruerat phoebus bis sex octoque diebus
Libram, cum vita discessit ab hac eremita [(409) 1Kb]



S. Petri Castrensis ecclesiae [(410) 1Kb] .


143. Gloria justorum, solatia sola reorum
   Bruno fuit vivens parque dolor moriens.
Totius cleri decus, exemplar quoque veri,
   [Col. 0593B] Mors dolor! eripuit, dum Pater occubuit.
Effectus monachus prius, hinc eremitaque rectus,
   Gratia summa Dei propitietur ei.
Huc tendunt vota, quo propitiatio tota
   Sit fragili vitae sub brevitate sitae.
Huic fuit Octobris immanibus edita probris
   Finis sexta dies, sit sibi jam requies.



Alius ejusdem.


144. Personae titulus sub nomine praetitulatus
Virginis et Matris, quam post Dominum colit o bis,
Diversos luctus mundus sonat undique totus
Ad multas mortes secum ducendo cohortes.
Prosternit cunctos sacro baptismate lotos,
Sicut demonstrat Brunonis clara lucerna.
Is cum multorum laudetur voce virorum,
[Col. 0593C] Sit meritis morum spectabilis eximiorum,
Lege tamen mortis sors hunc tulit impia portis.
Flemus vobiscum, sed opus quid ad haec nisi Christum
Poscere, quod requies sibi sit post funera perpes.
Ut vestris functis dedimus, sic vos date nostris.



S. Mariae et S. Aldelmi Malmesbenensis ecclesiae [(411) 1Kb] .


145. Hic bonus athleta, cujus celeberrima vita
Istic narratur, laudabilis esse probatur.
Nam si sic vixit, praesens ut chartula dixit,
Et si munificus fuit et pius atque pudicus,
Si sibimet parcus fuit, indiguis quoque largus,
Si calcator opum, si spretor deliciarum,
Si verbis cultus fuit et bene morigeratus,
Est quid opus verbo, quid dicere plura laboro?
[Col. 0593D] Jam nunc tantorum coelum tenet arte bonorum,
Nam sibi pro meritis est redditus astriger axis.
Nunc igitur Bruno laetatur et haeret in uno,
[Col. 0594A] Unum suscepit Bruno, qui multa reliquit.
Est tamen hoc solum cunctis praestantius unum.
Si quam sit magnum, juvat hoc addiscere lucrum,
Sat dicam breviter, paucisque docebo patenter.
Suscepit Christum solamen dulce laborum,
Quid prodest igitur, quod nos sibi versificamur?
Sed puto, proficere, si dico: Deus, miserere.
Ast quoniam nemo peccaminis est sine naevo,
   Si quod habet facinus, tu bone terge Deus.



S. Mariae Rothomagensis ecclesiae [(412) 1Kb] .


146. Ecclesiae sanctae totius lugeat ordo,
Humani generis flens irreparabile damnum
Mundo decessit mundani victor honoris
Bruno pater, sanctae fundator Relligionis,
Cujus tanta piam vitam commendat honestas,
[Col. 0594B] Ut sit eum cuiquam non aequiparare potestas.
Ipse fuit sapiens, vir nobilis, indole fulgens,
Imbutus fonte totius philosophiae;
In quo cum virtus probitatis viva niteret,
Glorificos fasces, qua promeruisse valeret,
Proculcator opum, cunctorum spretor honorum,
Et mundi stultam pede contudit ambitionem
Et studio sanctam fundavit Relligionem.
Mundum declinans, mundi sublimia vitans
Elegit potius privata degere vita.
Sed quamvis humilis clarus meritis eremita,
Cujus magnificae quoniam seriem pietatis
Nemo referre valet, actusve piae bonitatis,
His praetermissis, precibus nos invigilemus,
Atque Patrem summum devota mente rogemus,
[Col. 0594C] Ut Pater eximius vitali luce fruatur
Justus et agminibus justorum consocietur.

Nos Rothomagenses metropolis ecclesiae canonici singulis annis venerabilis viri Brunonis anniversarium faciemus.



S. Trinitatis Rothomagi [(413) 1Kb] .


147. Quamvis mens hominis nescit discernere, finis
Quis sit cunctorum; sed fons et origo bonorum,
Cui patet occultum, nec quid dimittit inultum,
Nos tamen, ut mores designant exteriores,
Dulcis et emeritae pia consummatio vitae,
Credimus, ad Superos quod vester transiit Heros.
Quae vos oratis de votis concelebratis,
Haec eadem nostris exposcimus ut faciatis.
Ut vivant Christo, quos carcere solvit ab isto.



S. Leodegarii [(414) 1Kb] .
[Col. 0594D]

148. Hic Leodegarii titulus describitur almi.
A facie mortis nequit ullus sistere fortis
   [Col. 0595A] Sed fumo similis vita viri sterilis.
Labitur ut ventus pulcherrima nata juventus.
   Aeque tolluntur pessimus atque bonus.
Omnes morte ruunt, terramque cadavera quaerunt,
   In nihilum veniunt, vermibus esca fluunt.
Corpora putrescunt, quae viva superba fuerunt
   Horrida fit caro mortua cuncta caro.
Mox homo cum moritur, statim sua fossa paratur,
   Charus post nullus curet habere suus.
Sed sociat cineri jam foetens corpus amici.
   O quam vanus amor, cum cadit omnis honor!
Brunoni dedimus, quod debitus exigit usus,
Vos et idem nostris persolvite subtitulatis [(415) 1Kb]



S. Mariae Potileviensis [(416) 1Kb] .


149. Exiit e mundo Vir, mundi spretor, ad illum,
   [Col. 0595B] Qui mundum fecit quem sine fine videt;
Et licet hic, tanquam tenebrosus, Bruno vocetur [(417) 1Kb] ,
   Est tamen et fama lucidus et meritis.
Luce Dei fruitur, quia lucem respuit istam,
   Et pro deserto coelica regna colit.
Vos igitur, fratres, pro laeto ne doleatis,
   Esse suos laetos laetus et ipse cupit.
Si quid ei minus est, Deus illi compleat illud
   Et nostras vestris jungat ei precibus.



SECTIO VI.



Titulus S. Mariae Bajocensis ecclesiae [(418) 1Kb]


150. Strennuus et fortis conservator monachorum,
Providus et mortis, fundator coenobiorum,
Sanctorumque Patrum prius et clemens imitator,
Solamen fratrum, sanctae virtutis amator,
[Col. 0595C] Morum corrector justus, pia spes miserorum,
Justitiae rector, custos et ubique bonorum,
Moribus ornatus, vas et plenum pietatis,
Fortiter armatus clypeo verae probitatis,
Humanae Bruno subiit jus conditionis,
Coetibus angelicae conjungendus legionis.
Non ibi raptores habitant, nec turba rebellis
[Col. 0596A] Nec pravi mores ibi sunt, sed quisque fidelis.
Quo nobis aditum tribuat Rex perpetualis,
Mortis post obitum protectio spiritualis
Spiritus hic summa Brunonis pace fruatur
Luceque splendiflua pietate Dei potiatur.



Versus scholares ejusdem urbis [(419) 1Kb] .


151. Hic dolor, o Bruno, plus quam processit ab uno,
Unde dolet, plangit, quam mors tua funditus angit!
Non lacrymando parum communis turba scholarum
Atque genu prono tali viduata Patrono
Pro merito dando diffundit vota precando,
Et Regem poscit, qui cuncta latentia noscit,
Ut tibi det vitam, te suscipiens eremitam.



S. Georgii ejusdem urbis [(420) 1Kb] .


   [Col. 0596B] 152. Flos eremitarum, lumen mirabile, clarum
Sydus, Bruno, patrum vigor, ordo, regula fratrum
Exemplarque viae coelestis, fonsque sophiae,
Has tetigit metas, quibus omnis clauditur aetas.
In numero fratrum te scripsimus, optime patrum,
Sedula devote fundendo precamina pro te,
Ut pietate Dei tibi detur pars requiei.



S. Stephani [(421) 1Kb] .


153. Si vel per gemitum vel per lacrymas dare vitam
   Hic mundus posset, mundus utrumque daret,
Ut sibi sublatum semel eliceret redivivum
   Brunonem, miseris spem, decus, auxilium;
Qui sectans eremum, propriamque crucem bajulando
   [Col. 0596C] Actu complevit, ore quod edocuit,
Remigiumque tenens fidei spem fixit in astris,
   Et rate felici jam mare transiliit:
Et quia non per se valet ullus posse beari,
   Hunc immensa Dei gratia justificet.



S. Vigoris Cerasiaci coenobii [(422) 1Kb] .


154. Humilis grex coenobii Cerasiensis beati Vigoris,
[Col. 0597A] praemonitus oraculo divino, pro anima religiosi ac
Deo dilecti Brunonis generale officium [(423) 1Kb] persolvit, orans ut ei parcat summa Dei pietas.



S. Mariae Constantiensis ecclesiae [(424) 1Kb] .


155. Christus doctorum doctor, fons atque bonorum,
   Donet Brunoni, quod meruere boni.
Esse Deum verum sequitur non esse severum,
   Huic igitur placidus sit sine fine Deus.
Nam genus humanum, confectum crimine vanum,
   Iste Pater docuit quam melius potuit,
Christi mandatum pandens, dare munus amatum
   Servanti vitam dat quia perpetuam.
Nec solum verbis, ut durus doctor, acerbis
   Perdocet, ast factis persequitur propriis.
[Col. 0597B] Perpetua vita cur non caret hic eremita,
   Est quoniam verus solus in orbe Deus.
Quod petitis vestris, hoc Christus det quoque nostris,
   Insimul ut socii sint sine fine Dei.



Versus scholares ejusdem [(425) 1Kb] .


156. Bruno multorum praeceptor grammaticorum
   Cunctis corporeum nuntiat interitum.
Grammaticus, rhetor, dialecticus astrologusque
   Effugerent mortem, si fugienda foret.
Sed quia mors nulla nequit auferri medicina,
   Semper quisque suum cogitet interitum.



S. Michaelis de periculo maris [(426) 1Kb] .


157. Mira Dei virtus mirandos perficit actus.
[Col. 0597C] Quosdam justificat, quosdam de morte repulsat.
Quos vult, ignorat, quos vult, solide sibi firmat;
In quibus hic Bruno, vir relligionis amator,
Colligitur, capitur, feliciter annumeratur,
Hujus sicut opus rotuli contestificatur.



S. Petri Casalis [(427) 1Kb] .
[Col. 0598A]

158. Vita Brunonis, fides et opera si talis exstitit, ut dicit littera.


Non est lugendus, cum sit Superis sociatus;
Sed si, dum fragilis toleramus pondera carnis,
Nullus compareat, qui sic sine crimine vivat,
Ut caveat factis aut non delinquere verbis;

Idcirco Christum deprecamur, ut, si in aliquo offendit iste Pater, dignetur indulgere.



S. Mariae Louleii coenobii [(428) 1Kb] .

159. Audito transitu beatissimi eremitae Brunonis, Cenomanensis mater ecclesia trigenarium ei fecit [(429) 1Kb] , anniversarium depositionis diem celebratura.



S. Juliani Cenomanensis [(430) 2Kb] .


[Col. 0598B] 160. Morte tua flendum non credimus, optime Bruno,
Qui, fugiens vanos mundi pereuntis honores,
Angelicam in terris vitam sapiens imitatus
Corpore adhuc vivens coelestia mente petebas.
Corporis ergo malis, Christo miserante, solutus
Sedibus aethereis aeterna pace frueris.
O utinam tua sancta sequi vestigia possem,
Corporis istius quo laetus damna subirem!



Alius ejusdem.


   161. Vixit in Ecclesia firmissima Bruno columna,
   Occidit, unde decus Ecclesiae titubat.
Mundalis luget, coelestis curia gaudet.
   Haec perdit, tantum suscipit illa Virum.
Debita naturae solvit meliora secutus,
   [Col. 0598C] Cui pro morte brevi vita perennis erit.



Alius item ejusdem.


162. Ad Superos Superum cultor sociusque recessit.
Commendans terrae Bruno, quod ejus erat,
[Col. 0599A] Sarcinulasque leves et agentem Prothea mundum
   Despicit, aeternas pauper adeptus opes.
Depositum interea cineri miscetur, idemque
   Sperat et exspectat proemia sorte pari.
Suspicor, angelicas huic exsultare cohortes,
   Et coeli cives plaudere cive novo.
Sexta dies Octobris erat, cum Bruno, secutus
   Naturam, Superos exoneratus adit.



Alius adhuc ejusdem.


163. Iste superna petens sincera relligione,
Regnat cum sanctis in coelesti regione.
Iste laboravit, felix labor, unde vocavit
Gloria sanctorum, merces miranda laborum
Te, tibi se, Bruno, dans regnum Rege sub uno:
Rege sub hoc dico, majestas cujus olympo
[Col. 0599B] Fulget et est Sanctis lux, gloria, vita perennis.
Istius ergo decet nos commendare laborem
Muneris aeterni decet et laudare datorem.
Impetret et nobis nostrae devotio laudis,
Munere divino regnemus Rege sub illo



S. Vincentii Cenomanensis [(431) 1Kb] .


164. Si posset lacrymis et planctu vita reduci,
Cum gemitu magno et lacrymis planctuque protervo
Totius florem mundi clerique decorem
Tristis Brunonem lacrymarer luce carentem.



B. Juliani de prato [(432) 1Kb] .


165. Isti Brunoni tribuatur vita perennis,
Spiritus atque suus, coelesti sede receptus
Regnet cum Domino, felix sit nunc et in aevo.
[Col. 0599C] Hic vir praeclarus vita doctorque beatus
Felix in clero fulsit, per dogmata mundo:
Unde pio gemitu, profusis fletibus, et nos
Oremus Christum, quo det sibi nunc paradisum.



S. Mauricii sedis Andegavensis [(433) 1Kb] .


166. Gallia tristatur, Calaber populus lacrymatur.
Doctoremque bonum gemit ista, flet illa patronum.
Vitae praesentis haec laudat eum documentis,
Ejus et eximia celebratur ubique sophia.
Plusquam Maronis laudatur lingua Brunonis,
[Col. 0600A] Gloria Platonis vilescit laude Brunonis.
Hic praecellebat doctoribus, hic faciebat
Summos doctores, non instituendo minores.
Doctor doctorum fuit hic, non clericulorum.
Nam nec honestates verborum, nec gravitates
Sumpsit Brunonis, nisi vir magnae rationis.
Rectio prudentis superabat acumina mentis,
Ut documentorum doctor satis exstitit horum.
His plus perfectam voluit praeponere sectam,
Nuntiat egregiam divina docendo sophiam,
Primaque destruxit et tanquam frivola duxit,
Dux prius erroris monstravit iter melioris
Postea doctrinae [(434) 1Kb] , quae gaudia dat sine fine.
Sed nil mundana sapientia dat nisi vana.
Haec facit elatos pompa, facit illa beatos.
[Col. 0600B] Factis complebat operando, quod ore docebat.
Multos sermones faciebat per regiones
Urbem transivit Romam, Calabrosque petivit.
Hic abbas factus est tandem coelica nactus,
Hinc gens illa gemit, quia patrem casus ademit,
Cumque virum talem plorat tam spiritualem,
Non mors pastoris, sed damnum causa doloris.



S. Florentii Glamuensis coenobii [(435) 2Kb] .


167. In variis membris corpus distinguitur illud,
Cui caput est Christus, regnator catholicorum;
In quo nos monachi, mediocria membra, locati
Credimus excelsos in eo veros eremitas,
De quorum numero te, Bruno magne, fatentes,
Spretus honor mundi quod nobis testificatur,
[Col. 0600C] Et sanctae vitae finis bonus astipulatur,
Cum tibi descriptas laudes omnino probemus
Nosque tuis meritis fulciri posse putemus,
Ut tamen orantum fratrum precibus faveamus,
Effudisse preces pro te nos notificamus,
Unde vicem nobis reddendam non dubitamus.



S. Nicolai ejusdem urbis [(436) 1Kb] .

168. Necdum vester nostros lares rolliger [(437) 1Kb] attigerat, cum Lambertus abbas noster jam eum susceperat et de tanto Patre dignos jam versus ascripserat, illud autem, quod promisit, libenter concedimus et augere jam promissis iterum promittimus [Col. 0601A] [(438) 1Kb] pro Brunone, quem jam cum Deo regnare credimus.


Bruno fuit fons doctrinae, norma veri dogmatis,
Aristotelis profunda superans et Socratis,
Supergrediens Platonem sacri dono chrismatis.
Vixit homo, plus quam homo pressus mole carnea,
Vivens tamen pressit carnem, tendens ad aetherea,
Spernens mundum moribundum ob regna coelestia.
Vivat Bruno felix coelis cum supernis coetibus,
Cernat Regem, cujus legem conservavit actibus;
Vosque patres et confratres orate pro fratribus.



S. Mariae Dolensis coenobii [(439) 1Kb] .

69. Prout vestra dignatur expetere sanctitas, et [Col. 0601B] nos Dolensis coenobii fratres, fraternitatis vestrae desolationi compassi, pro beati Patris nostri ac magistri Brunonis [(440) 1Kb] anima devotissimarum orationum suffragia mox, ut ejus audivimus obitum, omnipotenti Domino persolvere curavimus, ac praeter caetera missarum tricennalium [(441) 1Kb] , necnon eleemosynarum suffragia annuae sibi missae beneficium, quod quotidie et, annuente Domino, persolvitur, paternae devovimus dilectionis affectu. Insuper et ejus memoriam nostrae scripto matriculae [(442) 1Kb] commendamus, ut quotannis fraternae devotionis affectus ad commendandum eum omnipotenti Domino, ejus lecto nomine, excitetur.



S. Michaelis eremi [(443) 1Kb] .


   [Col. 0601C] 170. Mors hominum saeva, quam nobis attulit Eva.
   Omnibus illa nocet, ut liber iste docet.
Omnes illa terit, regnum super omnia quaerit.
   Justus Bruno fuit, ut liber hic docuit.
Bruno fuit justus, simplex, humilisque, venustus,
   Mors tamen ut voluit, vivere non potuit;
[Col. 0602A] Et quia membra jacent, gemitus pro funere cessent,
   Pro gemitu quoniam nullus habet veniam.
Nos ergo instemus Dominumque Deum rogitemus,
   Ante suam faciem, quod sibi det requiem.



S. Mariae Lucionensis [(444) 1Kb] .

171. Fratres, qui estis in vallem, quae dicitur Turris, notum sit omnibus vobis, quod pro domino Brunone agamus charitative septem vigilias [(445) 1Kb] et septem missas, et panem et vinum, domino Reginaldo abbate [(446) 1Kb] imperante.



S. Petri apostoli Maliacensis [(447) 1Kb] .


172. Concedatur ei locus a Domino requiei,
   Quem semper coluit, vivere dum potuit.



S. Vincentii coenobii Noliensis [(448) 1Kb] .

[Col. 0602B] 173. Noliensium conventum in beati Vincentii ecclesia juxta summi Patris Augustini instituta Horis regularibus psallendo attentum, visa schedula, quae Brunonis incomparabilis philosophi obitum patefecit, tantus timor tantusque horror occupavit, quod vix debitum Officium complere praevaluit. Quis enim non obstupesceret, imo ab intimis cordis ingemisceret, cum tantum virum totius scientiae et pene omnium clericorum lumen et fundamentum naturae concessisse audiret? Sed quia inevitabile constat, et Salvatorem nostrum legem mortis ad horam subiisse credimus, quod in aliis lugeremus, moerorem in Brunone gaudio mutamus. Bruno namque veram scientiam et prudentiam liberalium artium, necnon caeteras cardinales virtutes habuit et [Col. 0602C] servavit, quas in bono fine consummavit. Dudum siquidem ecclesiae sedis Remensium summus didascalus, utpote in Psalterio et caeteris scientiis luculentissimus [(449) 1Kb] et columna totius metropolis diu exstitit. Sed quia hoc totum vere transitorium perpendit, post vitam eremiticam arctiorem et inusitatissimam [Col. 0603A] eremum in transmarinis partibus expetiit [(450) 1Kb] , et inde, Domino vocante, ad summi Regis convivia laetus perrexit; ubi, licet angelicum Psalterium credamus cum Christo decantare, tamen si quid maculae, quoad viveret, ex originali parente seu ex actuali vita, oblivione seu incuria, contempsit abolere, totius pietatis nec non misericordiae Fontem prece et mente oremus assidue, quatenus ei velit indulgere et ut pro eo illud impetremus, continuis septem diebus Officium, mortuis debitum, Christo persolvemus.



Schola ejusdem [(451) 1Kb] .


174. Lumen erat Bruno, dum vixit, Francigenarum,
Lux cleri, fruitur nunc lumine coelicolarum.
[Col. 0603B] Est etenim tali condignus honore potiri,
Qui vitam vita coelestem duxit in ista.
Delirat plane, cor habet rationis inane,
Quisquis testatur secus, aut aliud meditatur,
Ut narrat, chartam nobis qui detulit istam.
Si de terrena sibi quidquam faece cohaesit,
Illud ab hoc tergat, qui mundi crimina purgat.



Alius ejusdem.


   175. Lux fuerat, mundo Bruno dum vixit in isto,
Sed modo relucet, quia coeli sede relucet.
Novit Psalterium [(452) 1Kb] , sed nunc canit organa sursum.
Edocuit multos, nunc cernit in aethera sanctos,
Doctor doctorum nunc unus coelicolarum.
In terris doctor, nunc Christo plaudet in alto
[Col. 0603C] Funde preces ergo pro nobis, inclyte Bruno,
Et nos econtra nitemur reddere vota.
Nam cupimus tecum cum Christo vivere sursum,
Et decimo cuncti flagitamus in ordine poni.



S. Pauli apostoli Cormaricensis [(453) 1Kb] .

176. Dominis et fratribus meis, Deo omnipotenti in monasterio Sanctae Mariae de eremo, quae Turris dicitur, servientibus, Mainardus uti mundo, frui Deo. Anno ab Incarnatione Domini nostri Jesu Christi millesimo centesimo secundo Kalendis Novembris [Col. 0604A] suscepi rotulum istum [(454) 1Kb] . Legi in eo, beatam, ut puto, animam suavissimi magistri mei Brunonis saeculi hujus vaporem transitorium perseverando in vera charitate efflavisse, pennisque virtutum coelestia regna subiisse. Gavisus utique super tanti viri glorioso fine, sed quia intentio indefessa mihi inerat ad eum in brevi pergere, eumque videre et audire, omnesque animi mei aestus in illum refundere, et vobiscum sub ejus ducatu sanctissimae Trinitati obedire, ultra quam dicere possim, de inopinato transitu ejus conturbatus sum, nec retinere potui habenas ultro profluentium lacrymarum. Mainardus, inquam, ego in Cormariensi monasterio monachorum plurimorum nomine, non opere, Prior [(455) 1Kb] , Remorum civitatis oriundus fui, domini hujus [Col. 0604B] Brunonis aliquot annis doctrinam audivi, Deoque volente, admodum profeci, profectusque mei grates domino Brunoni et si in hac vita reddere non potui, nunc saltem animae illius exhibere statui. Habebo itaque illum omnesque in Christo dilectores ejus in memoriali meo, quandiu spirare potero, universosque convictores meos, filios ac fratres spirituales ad idem opus pro posse meo provocabo, excitabo, promovebo, preces, oblationes, eleemosynas pro eo non aliter, nec minus, quam pro meipso offeram Deo, Trinitati, quandiu fuerit spiritus in naribus meis.



S. Salvatoris mundi sanctique Gildasii conf. Dolensis [(456) 1Kb] .

177. Quoniam pro omnibus, hominibus, quos sancta [Col. 0604C] virgo mater Ecclesia per aquam et Spiritum sanctum per universa mundi climata ab omni errore et primo originali peccato emundans per dies regenerat, debet fideliter ad Dominum oratio fundi, maxime pro illis precum instantia orationumque perpes memoria debet ab omni catholico adhiberi, quorum adjutorio et beneficio credimus posse adjuvari. Quocirca, hujus excellentissimi viri Brunonis audita a Domino vocatione, tria officia in conventu pleniora statuimus peragere. Anima ejus requiescat in pace.



S. Mariae Tropeiensis Ecclesiae [(457) 1Kb] .
[Col. 0605A]

   178. Unde Deo gratus fuit Bruno, inde beatus.
Quem si laudarem, non hunc pro laude bearem.
Reddo Deo grates, quod habebat tot bonitates,
Quot possunt dici lingua sapientis amici.
Inde cutis colli teritur prae pondere rolli,
Rolligeri collum nequit ultra tollere rollum [(458) 1Kb] ,
Quo tot cum tantis scribuntur et aula Tonantis.
Et sol cum luna, stellarum cursus et una
Lux, polus, aer, humus, mare, tartara, sulphura, fumus.
Lividus, obscoenus foetensque putredine plenus;
Quae plaga Plutonis procul est a sorte Brunonis.
[Col. 0606A] Ampla fuit charta, nunc parva videtur et arcta;
Qua sors, qua fatum, qua scribitur omne creatum,
Atque creatoris sine tempore tempus honoris.
Cujus in hac vita vitae fuit hic eremita,
Quam pius et mitis, simplex, sine agmine litis.
Dicere si nossem, non est, quo scribere possem.
Intus et a tergo jam pellis scribitur ergo.
Ultra quid dicam? Jam nescio dicere quidquam.
Sed tamen, ut crescat benedictio, dico quiescat.
Pace dico datus, cum sit super astra locatus;
Si tamen in fossa fiat caro pulvis et ossa,
Non obiit, vivit, patriam redeundo petivit.
Vivere, quae Bruno vivit, possimus in uno [(459) 1Kb] .




[Col. 0605]
APPENDIX SEU SUPPLEMENTUM AD GLORIAM SANCTI POSTHUMAM.



§ I. Veneratio Sancto, Beatis jam ascripto atque ad ecclesiam S. Stephani translato, in Calabria exhibita, frequentiaque ad ejus invocationem miracula patrata, quorum aliquot, annum 1600 praegressa, recensentur.
[Col. 0605B]

1. Postquam sacrum Brunonis, Beatis a Leone X papa, uti in commentario praevio § 47 docui, anno 1514 ascripti, corpus e Turritana, in qua jacebat reconditum, sanctissimae Dei Genitricis Ecclesia ad Turritanam itidem S. Stephani ecclesiam ipso dicto anno 1514 fuisset translatum, singularem, qua in sanctum ordinis sui institutorem ferebantur, venerationem Carthusiani universim omnes, ac nominatim Turritani magis ac magis non uno manifestavere indicio. Ac primo quidem, Turritanum S. Stephani monasterium, unice tunc, primaevo S. Mariae et S. [Col. 0605C] Stephani nomine mutato, S. Stephani de Bosco seu de Nemore appellari solitum, sub cujus etiam tum, non secus ac hodie, nomine Turritana (adi Commentarium praevium num. 733) S. Mariae ecclesia totumque aedificiorum, ad Turritanam eremum spectantium, complexum veniebat, non S. Stephani modo, ut Leo X papa (adi Comment. praevium num. 755 et seq.) statuerat, sed, ad sancti illius martyris nomen nomine S. Brunonis adjuncto, S. Stephani et S. Brunonis domum in sancti Patris sui honorem deinceps appellavere, eumdemque [Col. 0606B] etiam in finem temporis lapsu ordinis sui provinciam, quae Turritanam Carthusiam modo complectitur, quaeque antea provinciae Lombardiae ulterioris nomine distinguebatur, S. Brunonis provinciam, quo nomine hodieque isthaec gaudet, nuncupavere, uti disco partim ex Morotio in Theatro chronologico pag. 226, partim ex Camilli Tutini ordinis Carthusiensis ad annum 1514 Prospectu.

2. Verum in facta monasterio suo a S. Brunone appellatione, quod parum sane fuisset, neutiquam stetit Carthusianorum, Turritanam eremum, sibi a Cisterciensibus Leonis X papae jussu tandem redditam, incolentium, eximia plane erga sanctum illum Patrem suum veneratio. Quod enim (Vide recitata in Commentario praevio num. 776 verba) de sacro [Col. 0606C] Brunonis capite faciendum, populo astanti, dum pretiosa ejus lipsana transferrentur, dixerat Matthaeus, Carthusiae Bononiensis prior, exsecutioni id illi mandandum curantes hermae argenteo, affabre elaborato, sacrum Sancti caput, seu potius hujus, quae penes ipsos adhuc mansit, partem inclusere. Nec contenti ita effecisse, ut pretiosum hoc pignus congrua debitaque reverentia custodiatur, haud dudum etiam, ut apparet, post annum 1514 instituere, ut quotannis, quo et apud populum incrementa caperet Sancti cultus, sacrum ejus caput, hermae, ut dixi, argenteo jam [Col. 0607A] inclusum, secundo Pentecostes festo e S. Stephani ecclesia, in qua servatur, ad ecclesiam S. Mariae solemni ritu deferretur, postridieque ex hac ad S. Stephani ecclesiam eodem modo reportaretur. Et vero felici successu haud caruit hujus solemnitatis institutio. Non solum enim ex hac multum increvit Sancti cultus; verum etiam subinde est factum, ut, qui ad illam venerant, infirmi, S. Brunonis implorato auxilio, pristinae sanitati fuerint restituti.

3. Ita testantur varii, qui, quae Dominus ad manifestandam Servi sui gloriam operari tunc dignatus est, miracula in litteras misere. Aliquot ex hisce simulque nonnulla alia, quae aliis etiam temporibus ad S. Brunonis invocationem ante annum 1600 fuere patrata, lubet praesenti §, servato, quo contigere, [Col. 0607B] ordine chronico, recensere. Ne hunc adeo perturbem, abs illis, quae extra praefatae solemnitatis tempus facta sunt, duco initium. Surianus in suis ad S. Brunonis Vitam, a Surio scriptam, Adnotationibus pag. 319 sic scribit: »Anno 1523 prima die Februarii V. P. Jacobus Aragonensis, professus Carthusiae Neapolitanae ac prior Carthusiae S. Stephani supra dicti, et caeteri monachi conventuales scripserunt capitulo generali ordinis Carthusiensis sequentia miracula, quae tunc recens post receptam domum« (Calabrinam nempe S. Stephani) acciderunt: Istis diebus nostris nobilis Alphonsus Toraldus Neapolitanus, frater germanus excellentis domini Adami Toraldi, baronis de Badulato, valde erga S. Brunonem pie affectus, cum esset Tropeae, quae est urbs Calabriae [Col. 0607C] maritima, animi causa deambulans juxta mare super quamdam declivem rupem altitudinis fere centum cubitorum, accidit ut, fallente pede, in praeceps, capite inverso, laberetur. Qui cadens ruinosam maceriem manibus apprehendere, ne in ima corrueret, tentavit; sed ipsa eadem super eum delapsa est; unde et in eo discrimine positus S. Brunonem adjutorem invocavit, et mox aspexit monachum, vestibus albis aspectuque decorum, manum suam dextram tenentem et ad ima loca se leniter deducentem.

4. »Quo factum est, ut nullam ex eo casu passus sit laesionem, cum tamen ejus comites, qui ad cadentem accurrerant, exstinctum eum aut corpore [Col. 0607D] confractum ex lapsu existimarent. Igitur pedester domum est regressus, ne vehiculo quidem aut aliena opera indigens ad iter; quod beneficium maximum meritis S. Brunonis acceptum tulit. Accidit id circa annum 1122.« Camillus Tutinus idem etiam miraculum in concinnato a se ordinis Carthusiensis prospectu recenset; verum id, non ad annum circiter, uti hic Surianus, 1522, sed ad annum 1518 refert. At vero, etsi id ita sit, duo isti scriptores sese inter pugnare censendi propterea non sunt, cum Surianus miraculum illud, non districte anno 1522 innectat, sed anno circiter 1522, quae loquendi formula trium quatuorve annorum extensionem patitur, accidisse, duntaxat scribat. Ut ut sit, miraculum illud praecessisse videtur tria alia, quae ex Jacobi Arragonii reliquorumque [Col. 0608A] religiosorum Carthusiae S. Stephani incolarum relatione in praefatis suis ad Vitam S. Brunonis annotationibus narrare pergit Surianus. Primum sic habet: »Domna laura Carrafa, filia ducis Niverniae, comitissa Arenarum, cum praegnans esset, in gravissimam incurrit valetudinem, quae cum in extremis ageret, vir ejus D. Franciscus, comes Arenarum, qui semper S. Brunonem pie coluerat, votum fecit, oblaturum se ad illius altare calicem argenteum; et tunc, sicut comes ipse et comitissa testati sunt, sanata est ab illa gravi infirmitate, et tempore opportuno enixa est infantem, cui nomen S. Brunonis in baptismate imposuerunt. Et ne immemor unquam esset accepti beneficii mater, vovit vestes albas induere, qualibus indutus fuisse visus [Col. 0608B] ipse S. Pater, qui in somnis ei apparuerat.«

5. Secundum his verbis concipitur: »Anno 1522 quidam ex oppido Zimbario Squillacensis dioecesis, quatuor fere passuum millibus a monasterio« (S. Stephani nimirum) »dissito, nomine Garetus Scopa-Casa, cum uxore sua Isabella adduxerunt ad januam monasterii unicam filiam suam, habentem spiritum immundum, cumque ad eam allatae fuissent reliquiae sanctorum Stephani et aliorum divorum, ut daemon ab ea ejiceretur, sicut alias factum fuerat, et nulla spes egressionis appareret, V. P. Vicarius P. de Corduba consilium parentibus puellae dedit, ut ad specum S. Brunonis, quae milliario a monasterio abest, eam ducerent. Quo cum pervenissent, ter flexis genibus capellam devote orantes [Col. 0608C] circumierunt. Dein puella post osculum pedibus imaginis S. Brunonis impressum hausit aliquantulum pulveris ex eadem specu. Mirabile dictu, post sumptum pulverem spiritus infestus coepit per viscera puellae discurrere, ac inde immigrans in brachium ad manum tandem devenit; et, ut indicium excessus sui relinqueret, in summitate digiti unius tumore facto, latius apertis poris non sine sanguine exitum sibi providit et penitus abscessit. Tam malo hospite liberata puella cum parentibus ad monasterium regressa est, ubi Deo et S. Brunoni, liberatori suo, gratias immensas retulit.« En modo etiam postremum e tribus supra dictis miraculis. Sequentibus hisce apud Surianum pag. 323 verbis exponitur: »Per eadem tempora« (annum scilicet [Col. 0608D] 1523, quo trium dictorum miraculorum certius redditum fuit generale ordinis Carthusiensis capitulum, haud multum praegressa) »in oppido Pizzone dioecesis Melitensis, sexto lapide a monasterio« (Turritano S. Stephani nimirum) »dissito, sacerdos quidam e gremio cleri saecularis nomine Sophranus Miriano, habens apostema in pectore circa vitales partes, votum nuncupavit S. Brunoni. Qui, continuo sanus effectus, sicut ipse scripto testatus est, facem cereae [cerae] virgineae misit ad altare S. P. Brunonis, in qua curationis et sospitatis series legebatur.« Subdit modo hic Surianus alia miracula, S. Brunonis meritis patrata, quae, quemadmodum ait, »exscripta sunt ex schedis mss. D. Nicolai Riccii [Col. 0609A] de Taberna, professi ejusdem (S. Stephani) domus,« accuratiusque, adjectis etiam aliis nonnullis, a V. P. Severo a Neapoli fuere digesta.

6. Verum cum primum ex his anno demum 1524 accidisse notetur, citiusque fortassis, quam hic me relaturum, in Commentario praevio num. 746 spopondi, S. Brunonis et S. Vincentii Ferrerii apparitio, Aloysio Bertrano seu Bertrando S. Ludovici Bertrandi patri, divinitus oblata, evenerit, lubet hanc, antequam ullum ex iis recenseam, lectori hic, ne ab ordine chronico deflectam, exhibere. A Suriano itaque pag. 318 et seq. hunc narratur in modum: »Isdem (pater scilicet S. Ludovici Bertrandi) alia vice, defuncta prima sua uxore, pergebat ad eamdem domum (Carthusianam nempe) Portae-Coeli, [Col. 0609B] quae Valentia (Hispaniae scilicet Tarraconensis civitate, in qua commorabatur) quatuor leucis abest, religiosum habitum petiturus, atque in itinere iidem SS. Vincentius et Bruno se videndos praebuerunt, dicentes, voluntatem Dei non esse, ut religiosus fieret, sed ut ad saeculum rediret. Qui ex secunda postea ducta uxore Joanna Angela anno 1526 sustulit B. Ludovicum Bertranum ordinis Praedicatorum, qui, sanctitate et miraculis clarus, ad coelum abiit anno 1581.« Ita loco citato Surianus, ibidem etiam addens, relationem istam a P. Joanne Madariaga part. I Vitae S. Brunonis cap. 22, § 3 e S. Ludovici Bertrandi Vita, per fratrem Justinianum Antist. exarata, fuisse descriptam; quod sane, cum in hac relatio eadem reperiatur, veritati puto [Col. 0609C] esse consonum. Ad miracula modo, quae ex Nicolai Riccii schedis mss. deprompsit accuratiusque, teste ex dictis Suriano, digessit aliisque nonnullis auxit Severus a Neapoli, progredior.

7. Primum e Suriani recensione sic habet: »Anno Domini 1524, cum esset Prior hujus (S. Stephani) domus V. P. David de Charcascolis Mediolanensis, professus Chartusiae Papiensis, excellens dominus Joannes Baptista Carrafa de Neapoli, comes tunc Agrottariae ac dominus Castri-Veteris necnon et Rocellae, infirmatus est usque ad mortem, omnique medicorum auxilio destitutus cum ageret in extremis, nocte quadam per visum objectus est ipsi S. Bruno dicens: Joannes Baptista, si restituere distuleris territorium, per tuos injuste occupatum, [Col. 0609D] domui meae S. Stephani de Nemore, morte morieris et non vives. At ille, simili voce respondens, ait: Quod territorium, Pater? Territorium, intulit, quod vos de Ninfo dicitis, concessum mihi et successoribus meis a comite Rogerio Northmanno, et, his dictis, evanuit. Statuit praefatus comes intra se de hoc certius aliquid cognoscere, ac omnia reddere. Mirum dictu! vix hoc apud animum suum constituerat, cum melius habere coepit et febri prorsus omnique vitae discrimine exemptus est. Dein accersitis notario et testibus visionem retulit, ac territorium, multis jam annis occupatum, restituit, ac quam plurima alia beneficia a S. P. Brunone obtinuit, quae latius in instrumento restitutionis [Col. 0610A] continentur. Hoc confectum est Neapoli 18 Novembr. 1519 (error hic cubat, estque annus, quo restitutionem illam factam, infra num. 13 invenies, 1529 substituendus) per notarium Virgilium de Buluito de Neapoli inter V. P. D. Octavianum de Mantua, Priorem tunc domus S. Stephani ac visitatorem provinciae, et praefatum comitem, qui, ut in eo scribitur, bonam fidem cognoscens et attendens devotionem maximam, quam se gerere dixit erga monasterium S. Stephani et propter reverentiam, quam habet S. Brunoni, cujus sanctae reliquiae in monasterio praedicto venerabiliter sunt repositae, cujus merito et intercessionibus continuo exstitit adjutus, et praesertim in obtinenda a Domino prole, atque pro animae suae et praedecessorum suorum salute, [Col. 0610B] certioratus prius et plene informatus de jurisdictione monasterii, etc., sponte, et bona, pura et libera voluntate relaxavit praedictum territorium de Ninfo, ac per fustem resignavit V. patri Priori, etc. Cujus capta fuit corporalis possessio 29 Januarii anno 1530 a praefato Octaviano Priore, praesente cum aliis monachis D. Stephano de Suriano professo ejusdem domus.«

8. Tale est primum, quod e mss. Nicolai Riccii de Taberna schedis, a Severo de Neapoli accuratius digestis atque aliunde auctis, Surianus loco supra citato refert; huic autem sequens proxime subjungit: »Circa annum 1540, cum B. Catharina Thomasia Majoricensis, postea canonica Regularis Ordinis S. Augustini in monasterio S. Mariae Magdalenae [Col. 0610C] urbis Majoricarum, aetatis esset annorum circiter quinque, et cum avo suo iter haberet in loco declivi juxta Carthusiam Majoricarum, apparuit ei monachus quidam in veste alba, quae Carthusiensium est propria, qui S. Bruno fuisse creditur, quique ei praedixit, eam Christi sponsam futuram, et non, ut avus optabat, matrimonio copulandam. Alia similiter vice, antequam decimum aetatis annum attingeret, cum antrum quoddam introgressa in foveam lapsa esset, unde sine humano auxilio exire non poterat; eo deficiente, divinum imploravit, quod continuo adfuit: nam astitit ei humana specie vir augustior in veste candida, qui ejus sententia Carthusiensis videbatur. Sed S. P. Bruno, qui alias ei eodem schemate apparuerat, fuerit oportet; [Col. 0610D] qui et eam consolatus, ne timeret, admonuit, atque ut baculum, quem manu tenebat, apprehenderet ac firmiter teneret; quo apprehenso, facilis ei fuit ascensus e fovea, moxque ab ejus oculis subtractus est.« Hoc duplicis apparitionis prodigium, quod an Brunoni vere attribuendum sit, dubitari posse videtur, non ex Nicolai Riccii schedis, sed aliunde hausisse videtur Severus a Neapoli. Ita opinari me facit Surianus, cum ad illius calcem notet, esse id depromptum e Catharinae Thomasiae, quae inter Praetermissos ad 5 Aprilis diem relata apud nos est, Vita, Hispanico idiomate a V. P. Bartholomaeo Valperga, Carthusiae Majoricensis monacho, conscripta, annoque 1617 Majoricae typis ex-

[Col. 0611A] 9. En modo alterius generis miraculum, nimirum, non quo cuiquam Sanctus beneficium contulit, sed quo, qui in eum fuerat injurius, divinitus fuit punitus. Id Surianus jam nunc narrato proxime subnectit itaque exponit: »Anno Domini 1544, 5 Octobris pridie illius diei, qui S. P. Brunoni sacer est, vir quidam nobilis et clarus genere, sed a callidissimo haeretico Martino Bucero misere seductus, in Carthusia Coloniensi sub tempus, quo Vespertinae preces horariae aguntur, sedebat in hypocausto, ubi hospites excipi solent, parum quid edens et bibens cum religioso P. Petro Boechem, tunc procuratore ejusdem Carthusiae, postea Priore Confluentino, a quo cum audisset, die sequenti S. Brunonis celebrandum festum solemne, non sine stomacho respondit: [Col. 0611B] Putatis vos, illum in divorum numerum relatum? Certe, si ille sanctus est, nunquam post haustum hoc poculum contingat prospera me uti valetudine. Dixit, bibit, moxque tanquam aliud agens coepit sedere cogitabundus, ut solent phantastici. Paulo post equum conscendens ad castrum suum abiit. Nec mora: in lectum decidens, paucis post diebus ita, ut sibi ipse erat imprecatus, ex morbo periit, vel invitus approbans S. Brunonis sanctitatem.« Prodigium istud, seu divinam de irrogata Servo suo injuria vindictam etiam refert in Sacrario Agrippino pag. 214 Erardus Winheimius; verum tam hic, quam Surianus, quod nomen fuerit viro nobili, qui ob prolata in S. Brunonem verba injuria misere interiit, non edicit, ita verosimillime [Col. 0611C] ambo, ut nobilissimae ac notissimae hodieque familiae, e qua is ortus fuit, honori parcerent, faciendum rati. Et sane laudando omnino consilio ita facere; quare et ego eorum exemplo a prodendo viri illius nobilis nomine hic abstineo, licet interim id e Carthusiae Liranae antiquo, probataeque fidei monumento apprime compertum habeam.

10. E miraculis, annum 1600 praegressis, quae e mss. Nicolai Ricii de Taberna schedis, a Severo a Neapoli aliunde auctis, apud Surianum referuntur, hicque in medium adducenda sunt, alterum modo recenseamus. »Cum . . . monasterium S. Stephani« (adi Surianum in suis ad S. Brunonis Vitam, a Surio conscriptam, Annotationibus pag. 331 et [Col. 0611D] seqq.) »in ampliorem formam redigeretur anno Domini, 1553, Priore existente D. Petro Paulo Lumbulo de Cajeta, professo domus Neapolis, cujus vita mansuetudine, pietate ac religione plena fuit, refectorii pars superna opere testudineo fabrefacta, quam Italici incolae Lamiam vocant, valde profecto nitida, multoque sumptu constructa, jam sibi cohaerens ac constans videbatur, ut, humore desiccato, fulcra lignea, quae lapides, coemento compactos, sustinebant, subduci atque amoveri possent, opus illud aliquanto citius, quam oportuit, aggressi demoliri coementarii subito horribilem fragorem audiunt ex fatiscente testudine. Accidit vero, ut quidam, nomine Bonellus, operis magister ac alii ejusdem artis illi assistentes, cum in tam praesenti discrimine [Col. 0612A] versarentur ac periclitarentur, omnes una voce clamare coeperint: Sancte Bruno, fer opem nobis. Quo dicto, vident quemdam monachi specie, vultu venerabilem, qui eorum manus apprehendens, eos in aliam partem extra refectorium transtulit, et continuo testudo fatiscens collapsa est. Unde B. Brunonis meritis incolumes evadentes Deo beatoque Patri gratias ingentes retulerunt.« Egregie enimvero, quam potens sit in coelis S. Brunonis patrocinium, e postremo hoc miraculo eluxit; ne autem de ejus veritate quis ambigat, apud Surianum mox subjungitur: »Hoc miraculum eo anno 1553 contigisse, praeter Joannem Madariagam, id asserentem ex testificatione jurata V. P. Sylvii Prioris lib. I, cap. 22, confirmat etiam pictura ejusdem refectorii quae [Col. 0612B] opus (quod scilicet post collapsam anno 1553 prioris structurae testudinem fuerat resumptum) indicat consummatum anno 1554 et etiamnum adhuc ibidem memoria viget a majoribus accepta.«

11. Nec minus, quanti apud Deum meriti sit S. Bruno, aliud, quod nunc etiam subdo, probat miraculum. Hisce apud Surianum pag. 335 et seqq. concipitur verbis: »Eodem fere tempore scilicet ante annum 1558 quidam domnus Stephanus Carozza ex oppido Suriano dioecesis Melitensis sex fere passuum millibus a monasterio (S. Stephani videlicet) ex primis professis domus hujus an. 1535, propter varia crimina (verba sunt chartae capituli generalis anni 1535 in dispositione provinciae et hujus domus) in magnum scandalum ordinis ab eo perpetrata [Col. 0612C] et propter frequentes ejus apostosias, tanquam incorrigibilis, ab ordine expulsus et alienus denuntiatus est. Qui deinde vixit in eodem oppido more saecularium clericorum pluribus annis, ac tandem in maximum laterum dolorem et febrim incidit: unde et ad extrema dedeductus omnique prorsus destitutus auxilio elata voce clamare coepit: Sancte Pater Bruno, adjuva me. Conspiciebatur torvis oculis ac tristi facie multos motus per cubile facere, et nihilominus semper magnis vocibus iterabat: Sancte Pater Bruno, adjuva me, nec alia verba in ore habens magis magisque cruciabatur. Haec animadvertens frater ejus Jacobus Carozza cum caeteris domesticis, commiseratione [Col. 0612D] moti, priorem monasterii adierunt, qui, his auditis, mox P. Franciscum Micelottum de Binungio, professum et procuratorem hujus domus, destinavit cum plena sua potestate et facultate eum ordini reconciliandi et illius habitu induendi. Perrexit ille, atque intrans domum more recepto dixit: Pax huic domui, etc. Statimque infirmus, qui velut exanimis jacebat, exclamavit: Indue me, Pater, nam mori nequeo, nisi prius in gratiam receptus, habitum quoque, quem dimisi, recepero. Hoc mihi donum a Deo obtinuit pater sanctissimus Bruno. Qui simul hac habitu fuit indutus, melius habere coepit, et eidem patri peccata confessus sacratissimum sacramentum Eucharistiae humiliter petiit et accepit. Deinde cum magna cordis contritione sacro oleo est perunctus, [Col. 0613A] et sic munitus diem clausit extremum, atque ad monasterium corpus ejus delatum in communi coemeterio tumulatum fuit. Hoc autem circa annum 1558 contigisse oportuit; nam anno 1559 Fr. Micelota institutus est per capitulum prior domus Trisulti et obiit 1560.«

12. Miraculum istud, seu beneficium, a S. Brunone sacerdoti, ordinis sui olim alumno, impensum, ex ordinis Carthusiensis capituli charta, uti relationis jam datae initio indicatur, primitus haustum esse, Surianus etiam, qui id ex auctis per Severum a Neapoli Nicolai Riccii schedis accepit, ad calcem subjungit, ac deinde, aliis nonnullis, quae brevitatis causa omitto, interpositis, pag. 354 sequens, quod, in Fabricio Carrafa, cum terram de Ninfo, ab avo [Col. 0613B] suo Joanne Baptista Carrafa, (adi num. 7) Carthusiae S. Stephani restitutam, iterum occupasset, patratum, in easdem schedas e Turritanae S. Stephani Carthusiae tabulario fuit illatum subnectit: »Anno, inquit, 1586 mense Octobris dominus Fabricius Carrafa, marchio Castri-Veteris, Hieronymi F. ac Jo. Baptistae Carrafae nepos, cum majorum suorum contumacia in eo propagaretur in occupando atque indebite retinendo territorio saepe dicto de Ninfo, et a priore illius temporis V. P. Petro Bono de Agrottaria in jus vocatus pro restitutione contemneret, in febrim incidit acutissimam, adeo ut a medicis de illius vita conclamaretur, familiares religiosissimam matrem adhuc superstitem, in proximo oppido commorantem, accersierunt ad luctuosum [Col. 0613C] sui nati funus deflendum. At illa ex infortuniis, quae praedecessoribus suis ob praedicti territorii usurpationem evenerunt, edocta nuntiis respondit: Ego veniam et curabo eum, Deo dante, et S. Brunone suffragante. Illico ad filium pergens, jam morti proximum sic allocuta est: Merito haec pateris, quia territorium de Ninfo S. Brunonis injuste occupas, et nunc audi sermonem meum, accersi priorem S. Stephani dictumque locum ei restitue, et statim liberaberis, sciesque, quia manus Domini super te est, affligens et eruens te.

13. »Statim ille matris monitis obtemperavit, ac coram multis astantibus se ita facturum protestatus est. Misericors autem Deus, qui non vult mortem peccatoris, sed ut convertatur et vivat statim [Col. 0613D] febri imperavit ac recessit, atque incolumis effectus, quod spoponderat, opere adimplevit, publico confecto instrumento 18 Octob. 1586, Indict. XV per manus Consalvi Ermogida de terra Spatulae, in quo sanitatem miraculose se recepisse confitetur his verbis: Pro summa devotione praedicti S. Brunonis et per merita et beneficia recepta et diversimode habita, et quae a praedicto S. Brunone habere sperat, et in dies habet, et praesertim in praesenti sua magna infirmitate, etc., et confirmavit, cessionem Jo. Baptistae sui avi 18 Novembr. anni 1529, ut (vide num. 7) supra. Eodem die etiam litteras dedit ad conventum, commendans se ejus precibus.« Venio nunc tandem ad miracula, e jam saepe [Col. 0614A] laudatis schedis hausta, atque in annua, qua e Turritana S. Stephani ecclesia ad Turritanam itindem S. Mariae ecclesiam sacrum Brunonis caput deferri ex supra dictis modo solet, solemnitate ad ejus invocationem patrata. Surianus pag. 356 sic scribit: »Anno 1589 convenientibus juxta morem ex castris, oppidisque circumpositis quamplurimis sacerdotibus et promiscui sexus turbis cum solemni supplicatione, qua a monasterio S. Stephani Feria secunda post Pentecosten conventualiter a monachis defertur simulacrum argenteum umbilico tenus, in quo asservatur caput S. P. N. Brunonis, et digitus integer S. Stephani protomartyris, in manu itidem argentea reconditus, qui ab Urbano II, instante comite Rogerio, huic domui« (Calabrinae [Col. 0614B] nimirum S. Stephani) »donatus fuisse perhibetur, ad ecclesiam B. Mariae, milliario hinc distantem, juxta quam olim fuit eremus, a S. Brunone constructa, multi ex diversis languoribus Dei Genitricis auxilio et S. Brunonis meritis curati sunt, quos propriis oculis multi ex nostris viderunt; erant enim ibi monachi et conversi num. 25.

14. »Ibidem vidisses alios supplicabundos opem B. Virginis, alios S. P. N. Brunonis nomen inclamantes; nec frustra: sanabantur enim a quacunque detinebantur infirmitate. Adfuit tum inter eos mulier quaedam ex vicino oppido, Pizzone dicto, muta, quae decem et octo annos elocuta verbum non fuerat, et mox in illa praefata ecclesia clamare coepit: Misericordia! tuncque loquendi liberum usum [Col. 0614C] recepit. In cujus accepti beneficii memoriam habitum ordinis album more sanctimonialium nostrarum semper gestavit, et quotannis ad festivitatem annuam ejusdem ecclesiae inter primas advenit. Alia quaedam mulier ex oppido Suriano ad praefatam ecclesiam accessit, quae, duodecim annos habens in infirmitate sua, omnem fere substantiam frustra in medicos erogarat. Haec coram omnibus flexis genibus orans clamare coepit; Serve Dei S. Bruno, jam confessa sum, jam sanctissimum Eucharistiae sacramentum suscepi, si expedit saluti animae meae, impetra mihi sanitatem; sin autem, felicem obitum; laeta enim moriar, si hoc mihi contigerit in hac ecclesia. Mirabile dictu! Continuo defuncta est, et quasi ridens ab omnibus conspiciebatur, [Col. 0614D] atque in eadem ecclesia sepulturae tradita est.« Talia sunt duo, quae praesenti § recensenda adhuc erant, seu miracula seu beneficia. Verum erit fortassis non nemo, qui, an primum ex his S. Brunonis patrocinio patratum fuerit, revocet in dubium, quod mulier muta, in cujus favorem obtigit, invocasse illum non legatur. Attamem, cum haec album sanctimonialium Carthusianarum more habitum in accepti beneficii memoriam deinceps gestarit, acceptum id Brunoni retulisse, itaque sese hunc invocasse confessa videtur; quod cum ita sit, partem equidem in illo seu miraculo seu beneficio, nisi forte, quod tamen non puto, sanctissimae Dei genitrici ascribendum potius totum id sit, habuisse [Col. 0615A] Sanctum, admittendum apparet. Ad ea modo, quae § sequenti expedire statui, progrediamur.



§ II. Aliquot miracula, saeculo XVII, ante annum tamen hujus XXIV, patrata, recensentur, et qui tandem Sancti cultus ad universam Ecclesiam extensus, festumque ejus tunc Coloniae Agrippinae celebratum fuerit, exponitur.

15. Non pauca, pulvere abraso e lapide specus seu antri, in quo, ut nonnulli ex dictis in commentario praevio § 45 volunt, continuo S. Bruno post suum in Turritanam eremum secessum habitavit, reque etiam vera subinde (adi eumdem commentarium praevium num. 748) commoratus fuisse videtur, in aegrotantium languidorumque favorem patrari miracula, Surianus in suis ad Brunonis Vitam, a Surio contextam, adnotationibus e Nicolao Riccio de Taberna [Col. 0615B] supra laudato praefatus, sequens seu miraculum seu beneficium, quod, pulvere illo adhibito, patratum fuit, e recensione Severi a Neapoli, qui id, ut praemittit, e Basilio, Carthusiae Turritanae fratre converso, reique gestae oculato teste audivit, pag. 361 in medium adducit hisce ipsis Severi verbis: »Frater Blasius de Pace ex eadem Serra oppido vicino ad milliare, monasterii« (S. Stephani de Nemore) »conversus, professus ejusdem, Deo permittente, a maligno spiritu obsessus misere vexabatur. Cui V. prior praedictus« (Ludovicus Suespeckh nimirum) »summa, qua praeditus erat, charitate compatiens, cupiens ovem suam ab invasione infernalis lupi eripere, sciens etiam, genus quoddam daemoniorum non nisi oratione et jejunio ejici, tribus [Col. 0615C] diebus pane et aqua duntaxat victitavit, atque, aliis negotiis intermissis, solum orationi vacans permansit. Post tertium diem, accuratiori generali peccatorum confessione praemissa, in sacrarii altari, in quo in fabrefacto loculamento, ebeno argentoque permisto varie caelato, asservantur caput S. P. Brunonis in argenteo simulacro, et aliae sanctorum reliquiae, missam quoad devotius potuit, celebravit, praesente fratre Blasio, arreptitio et praedicto fratre Basilio.

16. »Post missam ventum est ad exorcismos, et cum daemon egredi cunctaretur, recordatus est P. Prior lapidis specus S. Brunonis, ac statim mandavit F. Basilio, ut, conscenso equo, quantocius lapidis pulverem, e specu sumptum, ad se perferret. [Col. 0615D] Qui jussa complens, cum, accepto inde pulvere, domum rediret, in medio itinere derepente ventum validum contra se irruentem sensit. Quo violenter ex equo excussus in terram male acceptus decidit. Eodem momento daemon, in cachinnum solutus per os arreptitii in haec verba prorupit Calabrorum dialecto: At come buono conzato se ne terra! quae Latine sic sonant: At quam bene acceptus redit. Ita mihi praecise referente eodem fratre Basilio, equo sine sessore recta ad monasterium redeunte, homines ad prostratum, ut existimarunt, nec e terra adhuc surgere valentem, excurrerunt, domumque reduxerunt. A quo accepto pulvere atque contra daemonium adhibito, illud exire ab homine coegit, [Col. 0616A] ac statim liberatus ad obitum usque incolumis permansit. Obiit vero postea I Aug. 1625.« Cum Ludovicus Suespeckh, qui, dum Turritanae S. Stephani et S. Brunonis Carthusiae prior esset, daemonium, pulvere ex lapide antri S. Brunonis adhibito, e fratre Blasio energumeno, uti hic narratur, expulit, prior primum, quemadmodum apud Surianum loco cit. Severus a Neapoli docet, anno 1608 fuerit creatus, annoque 1611 obierit, oportet, ut tempore, inter utrumque hunc annum medio, prodigium istud acciderit; quare cum forte etiam annum 1609 praecesserit, visum est id hic praemittere aliis adhuc recensendis miraculis, quae vel hoc ipso anno vel serius evenere.

17. En adeo nunc unum, quod anno 1609 accidit, [Col. 0616B] quodque, licet non pulvere, e Brunoniani antri lapide accepto, Sancti tamen patrocinio fuit patratum. Hisce exstat apud Surianum pag. 363 et seq. verbis expressum: »Sub eodem P. Priore« (monasterii S. Stephani Ludovico Suespeckh) »anno 1609, cum ad monasterium vectaretur magnus lapis, e vicina lapidicina excisus, quadratus, octo vel amplius palmos habens undique in longitudine, et unum fere cum dimidio diametralem, usui futurus pro tabula summi altaris ecclesiae, tanti ponderis, ut a pluribus boum jugis supra lignea machina aegre advehi potuerit, et multus ad visendum populus accederet, quidam David Muller Brandeburgensis, in lapide et ligno egregius sculptor, qui suae artis admiratione digna multa emblemata ex lignorum [Col. 0616C] segmentis coagmentatis versicoloribus effecit in hoc monasterio, quique praefatae machinae structor et praefectus operis aderat, cum medio itinere flexo poplite currum adaptare vellet, ac subtus aspiceret altera ex rotis tibiam illius adeo valide pressit, ut in terra, penitus humo cedente ponderi, absconderetur, ipso David clamante, S. Bruno, opem fer mihi; cumque plurimi commiserationis ergo accurrissent, tibiam ejus comminutam existimantes, inventa est aliquantulum in nervis laesa, quae etiam paulo post perfecte curata est. In eodem loco praefatus sculptor aediculam seu parvulam capellam, in colle sitam, suis sumptibus erigendam ad rei futuram memoriam curavit, quae adhuc exstat.« Duobus hisce jam relatis atque apud Surianum exstantibus [Col. 0616D] miraculis aliud modo subjungo, typis hactenus, quod sciam, non subjectum, quod in S. Brunonis imagine Caballione, seu, ut ab aliis scribitur, Cavallione, episcopali Vindascini in provincia ad sedem apostolicam spectantis comitatus civitate, anno 1610 patratum est, quodque cum Majoribus nostris e Magna Carthusia anno 1668, uti, quam ei ascripserunt, notitia me docet, fuit communicatum.

18. Sequentibus hisce verbis describitur: »Anno Domini 1610, mense Augusto, Alexander Maurissius, civis Cavallicensis, visa tabella quadam in choro PP. Capucinorum Cavallicensium, in qua recenter a patre Bernardino effigies sancti [Col. 0617A] Ludovici, episcopi Tholosani ejusdem ordinis (S. Francisci Assisiatis nimirum; neque enim sec. XIII, quo S. Ludovicus Tholosanus floruit, capuccini adhuc inveniebantur) professi, deformata fuerat, illius elegantia supra modum delectatus et captus, accessit ad patrem Fabianum de Sault sibi familiarem, instantissimeque petiit et ab eo obtinuit, ut imagunculam sancti Brunonis hic appensam, quam pro sua in eum antiqua devotione asservabat, superductis coloribus opera dicti patris Bernardini in similem sancti Ludovici repraesentationem delinearet; huic igitur operi 20 ejusdem mensis primam admovet manum P. Bernardinus et imaginis fundum indico pro more oblinere aggreditur. Verum cum opus ob exiguitatem displiceret, supervenienti cuidam [Col. 0617B] pictori, nomine L'Empereur, tradit penicillum, rogatque ut illud jam bene inchoatum ad instar imaginis sancti Ludovici absolvat, acquiescit pictor et imaginis fundum atque ipsum in cruce pendentem Salvatorem subjectamque calvariam atra fuligine oleo subacta inficit, candidam sancti Brunonis vestem in leucophaeam demutat, capitium producit, manicas substringit, pro cuculla cannabinam plagulam assuit, totam denique imaginem, demptis Pontificiis insignibus, pedo scilicet ac mitra, sanctique Brunonis capite, in aliam transfigurat. Porro, advesperascente multum jam die, sic affectam tabellam recedens P. Bernardino relinquit: qui sequenti die, mane facto, alieni operis curiosus explorator, dum imaginem propius intuetur, haeret attonitus, et [Col. 0617C] inusitato successu perculsus, vix oculis suis credit, nullus penicilli ductus, nullum coloris, nullum indici vestigium, pura omnia et veluti spongia detersa existunt, sola sandaracha, velut in perpetuum rei gestae monimentum, sed integris prioribus lineamentis, remanserat, sicque sanctus Bruno, rejecto ascititio schemate et colore, in veste nativa candidus apparebat. Ergo inter pavorem et gaudium dubius pater Bernardinus ad patrem Andraeam d'Arles coenobii Guardianum accurrit, rem omnem communicat, sigillatim exponit, imaginem exhibet.

19. »Certatim omnes e domo Patres, audita rei novitate, adsunt, sciscitantur, audiunt, imaginem [Col. 0617D] explorant, et una voce, ingens id esse miraculum, exclamant. Adest quoque Josephus L'Empereur pictor, promissi memor, pensum absoluturus, sed a patre Bernardino, quod acciderat, miraculum edoctus, prohibetur ultra manum operi (quando id inauspicato cesserat) adhibere, aut ullam deinceps alicujus Sancti effigiem in alterius commutare agredi. His igitur omnibus visis et auditis, non sine rubore et metu dominus Maurissius imaginem, sibi restitutam, summa cum veneratione recipit, eamdemque tandem, a multis visam et religiose spectatam, D. Dionysio Sailly, priori Carthusiae Bonipassus, dono dedit. Exstat de ea re authenticum instrumentum, a reverendo officiali et vicario generali reverendissimi episcopi Cavallicensis, Alexandro [Col. 0618A] Maurissio, Josepho L'Empereur et Joanne Baptista Gemifrem notario et scriba Curiae spiritualis Cavallicensis subscriptum et sigillo episcopali munitum, quod una cum praedicta imagine, supra exhibita, Carthusiam ab eodem D. Dionysio transmissum in tabulariis domus integrum asservatur.« Majores nostri, qui, quemadmodum supra jam indicavi, sese e Carthusia majori conceptam hisce verbis miraculi, in S. Brunonis imagine patrati, relationem accepisse, in margine ascripserunt, notula apposita etiam monent, sese et illam Sancti imaginem, et ipsum instrumentum authenticum, cujus sub finem jam datae relationis mentio fit, in sacello, S. Brunoni in Carthusia majori sacro, vidisse, cum ibi anno 1662 versarentur. Porro imaginis illius exemplar [Col. 0618B] ad majores nostros una cum miraculi relatione missum fuisse, e verbis, quibus haec initio et fine concipitur, apparet; verum ego id, quod alioquin aeri incisum lectori hic exhiberem, inter sepositas de S. Brunone notitias invenire haud quivi. Unum modo adhuc, quod miraculis, a Sancto factis, apud Surianum accensetur, quodque annum 1624 praecessit, studioso lectori, antequam ad alia, ad gloriam Sancti posthumam spectantia, sermonem convertam, hic exhibeo.

20. His verbis exponitur: »Anno 1623, cum esset prior D. Joannes Manduci de Seminaria oppido dioecesis Melitensis, qui sacella SS. Stephani et Brunonis, sita in transversa parte ecclesiae sultholo, marmoribus versicoloribus Roma magno [Col. 0618C] sumptu advectis exornanda curavit, coaptandorum marmorum causa venit etiam huc inde quidam Gas par marmorarius, qui, humani generis hoste suggerente, et carnis fomite titillante, quadam die cum alio ejusdem artis socio, dicto Michaele Siculo, intra ecclesiam S. Mariae (De Turri nempe) solus cum eo de certa muliere ad inhonesta sollicitanda verba miscebat prope parvam januam ad dextrum latus dictae ecclesiae, tuncque repente audiunt, quatuor validis ictibus pulsari gradus, tunc ligneos, dein vere lapideos factos, quibus ab exteriori parte ecclesiae ascenditur ad chorum super atrium ecclesiae constructum. Ad quem strepitum exterritus Gaspar egressus est foras per eam lateralem januam, ac [Col. 0618D] clare conspexit terga monachi nostro habitu induti vicinum nemus petentis ac penetrantis. Ex cujus aspectu majore timore est perculsus, cum probe sciret monachos nostros nec illa die et hora illic adesse, nec unquam solos eo advenire solere; unde nec vane opinatus est, S. Brunonem fuisse, cui cordi semper fuit, et est honestas ac sanctitudo Dei domum decens. Dein timore compunctus rem totam aperuit D. Mathiae Nucifero professo, et tunc monasterii sacristae: quo referente, haec in Acta relata sunt. Eodem anno illa mulier interfecta est a cognatis, et Gaspar de nocte, tempore carnis privii, ad proximam villam divertens graviter est in capite vulneratus, sed brevi convaluit, S. P. N. Brunoni se commendans: qui et me haec scribentem, ut [Col. 0619A] missam ad illius altare et honorem offerrem, exoravit; quod libenter, nesciens, rem occultam esse, praestiti.«

21. Cum haec, quae apud Surianum pag. 365 et binis seqq. Severus a Neapoli hic narrat, anno 1623 accidisse, ipsa prodat data hujus relatio, eodemque etiam anno Sancti nostri cultum propagari contigerit, chronologicus, quem sequi statui, ordo exigit, ut de re hac modo hic tractem. Publica S. Brunonis veneratio ab anno 1514, quo fuerat is explicato in Commentario praevio § 47 ritu in beatorum numerum relatus, apud solos fere Carthusianos locum habuerat, cum tandem, his agentibus, Gregorius XV papa concessit, ut S. Brunonis festum missali et breviario Romano inscribi officiumque de [Col. 0619B] eo semiduplex die sexta Octobris in quam illud incidit, ab omnibus ubique fidelibus, qui ad Horas canonicas tenentur, libere ac licite recitari possit. Breve apostolicum, quo id fecit, Benedictus XIV papa e Carthusia majori, uti ipsemet docet, accepit, atque in contexti a se de Servorum Dei beatificatione, et beatorum canonizatione operis librum primum intulit: hisce autem ibidem cap. 41, num. 7 verbis concipitur: »Gregorius papa XV ad perpetuam rei memoriam. Domini nostri Jesu Christi, qui servos suos aeternae gloriae praemio donat in coelis, vices, quanquam immeriti, gerentes in terris, ex adjuncto nobis pastoralis officii debito procurare tenemur, ut eorumdem servorum Christi debita veneratio indies magis promoveatur, et laudetur Dominus [Col. 0619C] in Sanctis suis. Quam ob rem fidelium quorumlibet, praesertim vero sub suavi religionis jugo altissimo famulantium, votis, quae peculiarem Sanctorum hujusmodi cultum et venerationem respiciunt, libenter annuimus, prout conspicimus in Domino salubriter expedire.«

22. »Supplicationibus itaque dilecti filii D. Bernardi Gazii, ordinis Carthusiensis procuratoris generalis, nobis humiliter porrectis inclinati de venerabilium Fratrum nostrorum S. R. E. Cardinalium sacris ritibus praepositorum consilio, quod de caetero perpetuis futuris temporibus festum S. Brunonis, ejusdem ordinis fundatoris, die 6 Octobris, qua in coelum evolavit, in missali et breviario Romano [Col. 0619D] reponi, officiumque de eo semiduplex ab omnibus ubique fidelibus recitari libere et licite possit et valeat, apostolica auctoritate tenore praesentium concedimus et indulgemus. Quocirca venerabilibus fratribus patriarchis, archiepiscopis, episcopis, caeterisque ecclesiarum praelatis, in universo terrarum orbe constitutis, praecipimus et mandamus, ut in suis quibusque ecclesiis, provinciis et dioecesibus praesentes nostras litteras solemniter publicari, et ab omnibus ecclesiasticis personis saecularibus, et quorumvis ordinum regularibus omnino observari faciant, non obstantibus constitutionibus et ordinationibus apostolicis, caeterisque contrariis quibuscunque. Volumus autem, ut praesentium transumptis, etiam impressis, manu alicujus notarii publici [Col. 0620A] subscriptis, et sigillo alicujus personae in dignitate ecclesiastica constitutae munitis eadem prorsus fides adhibeatur, quae praesentibus adhiberetur, si forent exhibitae vel ostensae. Datum Romae apud Sanctum Petrum sub annulo Piscatoris, die 17 Februarii 1623, pontificatus nostri anno tertio. S. Cardinalis sanctae Susannae. Ita est, Silvester Spada, illustrissimi et reverendissimi domini Cardinalis vicarii notarius.« Locus + sigilli.

23. Apostolico huic brevi jam praeiverat sacrae Congregationis rituum indultum, quo idem, quod per istud hic conceditur, anno 1622 jam fuerat concessum. Exstat id pariter apud Benedictum XIV loco proxime citato, sicque habet: »Supplicationi, a domino Bernardo Gazio, ordinis Carthusiensis procuratore [Col. 0620B] generali, sacrae rituum Congregationi porrectae, eadem Congregatio communi illustrissimorum R. P. assensu inclinata, habita etiam Sanctissimi Domini nostri confirmatione, festum sancti Brunonis, ejusdem ordinis fundatoris, die 6 Octobris, qua in coelum evolavit, in missali ac breviario Romano reponi, et officium de eo semiduplex ab omnibus ubique fidelibus recitari concessit. Illi enim inter Sanctos praecipue universalem Ecclesiae venerationem expostulare videntur, qui sacrarum familiarum institutores militanti eidem Ecclesiae nunquam interitura suffragia reliquerunt. Sig. Franciscus Maria, Cardinalis a Monte. Locus + sigilli. Joannes Baptista Rinuccinus secretarius.« Hoc instrumentum, quod, qui illud cum Benedicto [Col. 0620C] XIV papa de mandato reverendi patris, ordinis Carthusiensis generalis, communicavit, Ambrosius Crollet, hujus scriba, 19 Novembris anni 1622 datum notat, Carthusianis petentibus a sacra rituum Congregatione fuit indultum, ipsomet annuente, uti recitata, quibus id constat, verba fidem faciunt, summo pontifice Gregorio XV; ut proinde hic illud ipsum, quod anno 1623 per Breve, num. 21 et et seq. recitatum, Carthusianis postulantibus concessit, vivae vocis oraculo antea impertiisse videatur. Nec tantum hic pontifex, ut S. Bruno per universam Ecclesiam cultu publico affici posset, indulsit; verum etiam, quo reipsa, etiam ab iis, qui ad Horas canonicas non tenentur, veneratione congrua honora [Col. 0620D] retur, sacra Carthusianorum ecclesias visitarent, exigique pro lucrandis plenariis indulgentiis solitas preces ibidem effunderent, propensissime concessit. Exstantes apud Surianum litteras apostolicas, quibus id fecit, lubet etiam huc transcribere.

24. Sequentibus itaque apud hunc vitae S. Brunonis, per Surium concinnatae, commentatorem verbis concipiuntur: »Gregorius papa XV ad perpetuam rei memoriam. Splendor paternae gloriae, qui sua mundum illuminat ineffabili claritate, pia vota fidelium, de clementissima ejus majestate sperantium, tunc praecipue benigno favore prosequitur, cum devota ipsorum humilitas Sanctorum precibus et meritis adjuvatur. Volentes igitur, omnes et singulas [Col. 0621A] ecclesias monasteriorum monachorum Carthusianorum ubicunque existentium aliquo spirituali munere illustrare, de omnipotentis Dei misericordia ac beatorum Petri et Pauli apostolorum auctoritate confisi, omnibus utriusque sexus Christi fidelibus, vere poenitentibus et confessis ac sacra communione refectis, qui aliquam ex dictis ecclesiis die festo sancti Brunonis, sexto mensis Octobris celebrari solito, a primis Vesperis usque ad occasum solis festi hujusmodi singulis annis devote visitaverint, et ibi pro Christianorum principum concordia, haeresum exstirpatione ac sanctae matris Ecclesiae exaltatione pias ad Deum preces effuderint, plenariam omnium peccatorum suorum indulgentiam et remissionem misericorditer in Domino concedimus, [Col. 0621B] praesentibus perpetuis futuris temporibus valituris. Volumus autem, quod praesentium transumptis etiam impressis, manu alicujus notarii publici subscriptis et sigillo alicujus personae in dignitate ecclesiastica constitutae munitis, eadem prorsus fides adhibeatur, quae praesentibus adhiberetur, si forent exhibitae vel ostensae. Datum Romae apud S. Mariam Majorem sub annulo piscatoris die 3 Julii, anno 1623, pontificatus nostri anno tertio.«

25. Surianus, pontificia hac, qua quamlibet Carthusianorum ecclesiam die sexta Octobris seu luce S. Brunoni sacra frequentantibus indulgentia plenaria a Gregorio XV fuit concessa, pag. 266 et seq. recitata bulla, mox subjungit: »Hac autem bulla, velut classico personante, varii variarum regionum [Col. 0621C] excitati populi, certatim quisque pro sua in sanctum Brunonem religiosiore observantia, exaggeratum cultum (eidem nempe S. Brunoni) impenderunt,« ac deinde narrat, quanta solemnitate ac pompa Sancti festum Coloniae Agrippinae nominatim, Leodii et Lirae in Brabantia celebratum tum fuerit. Ut brevitati studeam, qui id in priori e tribus hisce civitatibus, quae Sancto natalis obtigit, factum fuerit, e laudato Sancti Vitae, per Surium scriptae, commentatore lectorem edocere duntaxat lubet. Ac primo quidem, antequam verba, quibus is scriptor rem exponit, huc transcribam, de anno quo solemnitas ista Coloniae Agrippinae acciderit, nonnulla dicenda sunt, ne quis forte illam, quod litteris apostolicis, [Col. 0621D] mox recitatis annoque 1623 datis, proxime a Suriano subdatur, hoc etiam anno, quod ex dicendis secus habet, evenisse arbitretur. Solemnitati itaque, qua, cum pontificia, quam proxime memoravi, bulla data fuisset, Coloniae Agrippinae S. Brunonis festum celebratum fuit, praeivit edictum, quo Ferdinandus princeps elector et archiepiscopus Coloniensis omnes archidioecesis suae clericos, ut instans S. Brunonis festum congrua debitaque devotione celebrarent, vehementer hortatus est, nonnullaque eo spectantia praescripsit. Lubet et monumentum illud, quod inter sepositas a majoribus nostris de S. Brunone notitias inveni, integrum huc transcribere, tum ne quid, notatu dignum, quod ad gloriam Sancti posthumam facit, praeteream, tum quod ex eo, solemnitatem, de [Col. 0622A] qua hic nobis sermo, Coloniae Agrippinae, non anno 1623, sed anno 1624, celebratam fuisse, intelligatur, quemadmodum mox, cum id recitaro, ostendam.

26. His verbis concipitur: »Ferdinandus Dei gratia sanctae Coloniensis ecclesiae electus et confirmatus archiepiscopus S. Rom. Imp. per Italiam archicancellarius, et princeps elector, episcopus Paderbornensis, Leodiensis et Monasteriensis, administrator Hildesheimensis, Corbeiensis et Berchtesgadensis, princeps Stabulensis, comes Palatinus Rheni, utriusque Bavariae, Westphaliae, Angariae, Bullionis dux, marchio Francimontensis, comes Lossensis, Longiensis, Hornensis, S. Sedis apostolicae legatus natus, etc. Venerabili clero et [Col. 0622B] universis, ac singulis Christi fidelibus civitatis et archidioecesis nostrae Coloniensis salutem in Domino sempiternam. Cum Deus Opt. Max. Pater ille misericordiarum pro paterna sua providentia et infinita erga nos charitate suos quibusque locis et temporibus Sanctos varie dispertitur, ut nobis in caliginoso isto mundo inter tot dogmatum ac morum errores facem praeferant, ac in viam salutis aeternae quasi manu ducant, tum vero jugiter hanc nostram Coloniensem ecclesiam oculis suae benignissimae misericordiae respexit et caeteris orbis terrarum regionibus ac provinciis eminentiorem reddidit, dum clementissime voluit et concessit, ut plurimorum maximorumque Sanctorum parens, alitrix, domicilium et custos esset; quorum nimirum meritis et [Col. 0622C] suffragiis, postquam fidem suscepit, recidiva non fuit, sed in fide stabilis, estque et audit Romanae ecclesiae fidelis filia aliaque quae inde velut e perenni omnium bonorum fonte scaturiunt et derivantur, consequitur. Inter quos sane velut stella matutina refulget sanctus Bruno, magnum Ecclesiae Dei decus et ornamentum, civis Coloniensis, Coloniae nobili Hartenfaust familia natus et educatus, anno partae salutis post millesimum centesimum primo mortuus; post millesimum quingentesimo decimo quarto a Leone X inter Sanctos relatus, celeberrimi juxta et sanctissimi ordinis Carthusiensis (cujus laus est in Ecclesia) fundator et patriarcha. Porro nuper nobis exhibitae et intimatae fuerunt litterae Sanctissimi domini nostri Gregorii felicis recordationis Papae [Col. 0622D] XV super celebratione festi altememorati S. Brunonis hujusmodi sub tenore.«

27. Hic modo Gregorii XV papae, qui anno 1623 die 8 Julii, ac proin, antequam hoc Coloniensis archiepiscopi edictum emitteretur, vita functus est, recitatur breve, num. 21 et 22 datum, ac deinde pergitur hoc modo: »Nos itaque tum pro ea obedientia, quam debemus S. Sedi apostolicae, tum pro religioso nostro affectu et veneratione erga Sanctos Dei, eos praesertim, qui nos et ecclesiam nostram propius contingunt, tenore praesentium auctoritate apostolica nobis commissa, nec non de consilio et consensu venerabilis nostri capituli vobis supradictis litteras apostolicas notificamus, et pro illarum [Col. 0623A] exsecutione clericos tam saeculares quam regulares enixe in Domino requirimus et monemus, ut diem istum solemniter del ita et exemplari cum devotione juxta tenorem supra positi brevis apostolici celebrent, aliisque Christi fidelibus suo exemplo praeeant, ecclesiarum vero rectoribus, pastoribus et divini Verbi concionatoribus districte serioque praecipimus et mandamus, ut in festo S. Michaelis, quod incidit in Dominicam 17 post Trinit., 29 Septemb. Christi fideli populo alta et intelligibili voce publicent et eumdem, exposita Sancti vita, diligenter adhortentur, quatenus festum ejus pie ac religiose obeant, haud dubia spe, quod Sanctus iste origine et educatione noster pio in patriam affectu nos gregemque nobis commissum suis apud divinam majestatem [Col. 0623B] precibus et suffragiis, hisce periculosissimis exulceratissimisque locis ac temporibus, tueri porro et conservare perget; id quod sane eo magis nobis necessarium, quo graviora ab haeresi et a bello circumstant pericula. Quo vero Christi fideles ad debitam venerationem ac devotionem promptius obeundam magis excitentur, significamus praeterea et attestamur supra memoratum SS. D. N. Gregorium papam XV aliis specialibus litteris (perpetuis futuris temporibus valituris) omnibus utriusque sexus Christi fidelibus vere poenitentibus et confessis ac sacra communione refectis, qui ecclesiam Carthusianorum die festo S. Brunonis, 6 mensis Octobris celebrari solito, a primis Vesperis usque ad occasum solis festi hujusmodi singulis annis [Col. 0623C] devote visitaverint, et ibi pro Christianorum principum concordia, haeresum exstirpatione, ac Sanctae matris Ecclesiae exaltatione pias ad Deum preces effuderint, plenariam omnium peccatorum suorum indulgentiam et remissionem misericorditer in Domino concessisse.

28. »Quod quidem nos ita declaramus, ut fideles feminei sexus (quibus aditus intra septa monasterii et limina ecclesiae praeclusus est) ante ipsum monasterium sive ecclesiam foris orando easdem indulgentias lucrari possint, et valeant.« Cum anno illo, quo Ferdinandus, Coloniensis archiepiscopus, isthoc edictum emisit, Dominica post SS. Trinitatis festum septima decima in vigesimam nonam, uti [Col. 0623D] ipsum illud instrumentum manifestat, Septembris diem inciderit, hocque non anno 1623, sed, ut computanti patebit, anno 1624, quo Pascha die 7 Aprilis ac proin sanctissimae Trinitatis festum die secunda Junii celebratum fuit, evenerit, edictum illud posteriori hoc anno quo etiam apud Petrum Cholinum Coloniae Agrippinae excusum ad calcem notatur, editum fuisse, necesse est. Jam vero cum id Coloniensi, de qua hic disserimus, solemnitati, ut jam dictum praeiverit, consequens est, ut nec haec ante annum 1624 contigerit; quin autem hoc ipso anno evenerit, dubitandum non apparet, cum equidem haud dudum a praefato edicto locum habuerit, quemadmodum ex ipsis, quibus hoc concipitur, verbis fas est conjicere. Verba modo, quibus ea a Suriano [Col. 0624A] describitur, huc transferamus. Sequentia haec sunt: »Festum (S. Brunonis nimirum) tota civitas (Coloniensis nempe) solemniter, jucundantiumque in morem celebravit et encaeniavit. Totus senatus in Carthusia secundum faciem Sanctorum laetum diem egit tam in choro, quam in trichoro. Universus clerus et omnes omnino aliorum ordinum religiosi contesserarunt. Et ne sequior sexus se doleret et quereretur exclusum, ante portam pegma et spectandae magnitudinis ara fuit erecta. Quo in loco confertissimae mulieres missam et communionem, concionemque avidis animis exceperunt.

29. »Phonascorum quoque non defuit in Vesperis utrisque et missa gratissimus concentus. Processum [Col. 0624B] est subinde per peristylium majus cum ea gravitate pompaque, quae Sanctos deceret; pone sequente senatu P. Q. Col. In ipso flagrante die festo missam cantavit baro et canonicus Ecclesiae metropolitanae, diaconum egit comes et canonicus, subdiaconum canonicus presbyter. In octavis (nam per totas octavas confluxus populi non defuit) vicarius serenissimi principis missam quoque cecinit, cui canonici duo subservierunt et phonasci tam in missa, quam in utrisque Vesperis suum officium egregie sane impleverunt. Ut verbo absolvam, ex quo stetit illa Carthusia, nihil illi solemnitati comparabile, nihil aequale vidit. Totius tandem solemnitatis coronidem adjecit ipse serenissimus princeps elector et archipraesul, qui post Octavas proxima Dominica [Col. 0624C] Carthusiam visitavit, S. Eucharistiam percepit, hospitatusque ea nocte est in pastophorio.« Coloniensis archiepiscopus Ferdinandus hic memoratus Guillelmi V Bavariae ducis ex Renata Lotharinga exstitit filius, anno 1577 natus, qui, cum patruo suo Ernesto, Coloniensi archiepiscopo, anno 1595 datus fuisset coadjutor, ei etiam, anno 1612 vita functo, in Coloniensem successit archiepiscopatum, quem ad annum usque quo obiit 1650 optime administravit. Porro verbis proxime recitatis subdit mox Surianus, qui Leodii ac deinde qui Lirae, postquam ut Sanctus sexto Octobris die per universam Ecclesiam ritu semiduplici coli posset, a Gregorio XV papa anno 1623, fuisset concessum, festiva [Col. 0624D] ejus lux solemniter a primariae etiam notae viris, qui Carthusiani ordinis non essent, fuerit celebrata. Verum cum a verbis, quibus tum peractam in binis hisce civitatibus solemnitatem scriptor ille exponit, recensendis abstinere, brevitatis studio, ut jam monui, sit fixum, ad alia, quae ad gloriam Sancti posthumam adhuc spectant, gradum modo facio.



§ III. Fueritne Sanctus anno 1623 a Gregorio XV, an serius duntaxat a Clemente X canonizatus, examinatur, reliquaque, quae ad gloriam ejus posthumam faciunt, magisque videntur notatu digna, in medium proferuntur.

30. Apostolicis litteris, § praecedenti recitatis, quibus ut S. Brunonis festum die 6 Octobris, qua ad coelos [Col. 0625A] is migravit, missali et breviario Romano inscribi, officiumque de eo semiduplex ab omnibus ubique fidelibus libere ac licite recitari possit, Gregorius XV papa anno 1623 concessit, aequipollenter canonizatum Sanctum non fuisse, Benedictus XIV papa in suo, quod commentarii praevii loco non uno laudavi, de Servorum Dei beatificatione et beatorum canonizatione opere existimat; ita enim in hoc, lib. I, cap. 41, num. 6 scribit: »Nullo certe pacto dici posse videtur (adi quae huc facientia Commentarii praevii § 47 disputata sunt) sanctus Bruno a Leone X canonizatus; sed ejus aequipollens canonizatio, eximiis tanti viri meritis, praeclarissimi ordinis fundationi, continuatae insignium miraculorum famae cultusque concessioni, primum quidem universo [Col. 0625B] Carthusianorum ordini a Leone X factae, postea toti Ecclesiae ad libitum a Gregorio XV, innixa, assignanda videtur summo pontifici Clementi X, ut ex sequenti decreto colligitur: »Enixis precibus, Sanctissimo domino nostro Clementi X porrectis per Eminentissimum dominum Cardinalem Nitardum nomine serenissimae Hispaniarum reginae, quibus Sanctitati suae supplicabatur, ut dignaretur concedere, quod officium sancti Brunonis confessoris, fundatoris ordinis Carthusiensis, hactenus ab Ecclesia universali sub ritu semiduplici recitatum (supple ad libitum) imposterum sub duplici recitaretur ab omnibus utriusque sexus tam saecularibus, quam regularibus, qui [Col. 0625C] ad Horas canonicas tenentur, et remissis a Sanctitate sua ad sacrorum rituum Congregationem, eadem ad relationem eminentissimi domini cardinalis Sfortiae censuit, praedictam gratiam concedi posse, si eidem Sanctissimo Domino nostro visum fuerit, die 3 Martii 1674. Et facta de praedictis Sanctissimo relatione per me secretarium, Sanctitas sua benigne annuit die 14 ejusdem mensis Martii, et anni 1674.«

31. Ita Benedictus XIV papa laudatus, S. Brunonem a Clemente X, ac proin non praefatis apostolicis Gregorii XV litteris, canonizatum fuisse, non obscure docens; ita autem opinatus est quod, quemadmodum inserta sacrorum rituum Congregationis decreto, quod hic recitat, parenthesi satis indicat, [Col. 0625D] litteris illis cultus praeceptum non includatur. Verum Ambrosius Crollet, reverendissimi patris generalis capitulique ordinis Carthusiensis scriba, qui easdem litteras, mandante eodem reverendissimo Patre, cum Benedicto XIV communicavit, aliter prorsus censuit. Iisdem enim apud eumdem Benedictum operis laudati lib. I, cap. 41, num. 7 sequentia verba praemittit: »Anno 1623 supra memoratus Gregorius Papa praecepit, ut die 6 Octobris omnes saeculares et regulares ubique terrarum sub semiduplici ritu recitent officium sancti Brunonis confessoris, fundatoris nostri, nec non in breviario, Missali et Kalendariis imposterum imprimendis festum ejusdem sancti Brunonis describendum statuit;« e quibus sane [Col. 0626A] manifestum fit, laudatum Ambrosium Crollet in ea opinione fuisse, qua supra recitatas Gregorii XV papae litteras cultus ecclesiastici praeceptum includere, existimavit. Verum utri assentiendum est? Huicne ordinis Carthusiensis alumno, an Benedicto XIV? Etsi Gregorius XV papa, sese, ut S. Bruno ab omnibus ubique fidelibus, ad horas canonicas obligatis, ritus semiduplicis officio die sexta Octobris coli licite possit, impertiri, in memoratis litteris primo duntaxat dicat, mox tamen adhibens verba, praeceptum sonantia, subjungit, sese patriarchis, archiepiscopis, episcopis caeterisque ecclesiarum praelatis, in universo terrarum orbe constitutis, praecipere et mandare, »ut ab omnibus ecclesiasticis personis saecularibus et quorumvis Ordinum [Col. 0626B] regularibus observari faciant« litteras praedictas; hinc autem factum forte est, ut hisce omnes fideles, qui ad horas canonicas tenentur, ad officium de S. Brunone die sexta Octobris, qua is obiit, ritu semiduplici recitandum obstringere voluisse Gregorium, Crolletus existimarit.

32. Forsan etiam, ni, ut id illi facerent, Gregorius praecepisse statuatur, haud satis intellexerit, qua ratione factum esse queat, ut Urbanus VIII papa, proximus Gregorii XV in S. Petri cathedram successor, officium de Brunone, novo, quo hunc coli praeceperit, decreto non emisso, Breviario Romano (adi Commentarium praevium num. 188 et 193) jusserit inscribi. Res sane, ut meam modo promam sententiam, [Col. 0626C] admodum videtur implexa. Et vero cum sacrae rituum congregationis decretum. Benedicti XIV papae verbis, num. 30 huc transcriptis, inclusum, quo haec, ut officium de S. Brunone, quod hactenus ab Ecclesia universali sub ritu semiduplici recitatum duntaxat fuerat, sub duplici deinceps recitaretur, anno 1674, summo pontifice Clemente X annuente, concessit, nullum prorsus, quod cultus, S. Brunoni deferendi, praeceptum aperte sonet, verbum includat, fueritne magis a Clemente X quam a Gregorio XV sancti cultus praeceptus, in dubium revocari non immerito posse videtur. Quod cum ita sit, cultusque praeceptum ad canonizationem necessario requiratur, S. Brunonem canonizatum, canonizatione scilicet, uti eam vocant, aequipollenti, [Col. 0626D] a Clemente X potius, quam a Gregorio XV fuisse, pro certo asseverare non ausum. Neque vero id a Clemente factum fuisse, pro prorsus indubitato habuit ipsemet Benedictus XIV; etenim (adi ejus verba num. 30 recitata) canonizationem S. Brunonis Clementi X non affirmate assignat, sed, adhibita, quae dubitantium esse solet, loquendi formula, pontifici huic illam assignandam videri, duntaxat ait. Verum etsi res ita sit, dubiumque simul, an Sanctus seu a Clemente seu a Gregorio, ac proin an unquam (neque enim pontifex, Clemente posterior, coli Brunonem praecepisse invenitur) canonizatus vere fuerit, ex omnibus jam dictis queat videri, fuit equidem, ut officium de eo, quod duntaxat sub ritu semiduplici recitari consueverat, ab omnibus [Col. 0627A] deinceps, qui ad horas canonicas tenentur, sub ritu duplici recitari posset, a Clemente X, ut supra a Benedicto XIV allegatum congregationis rituum decretum fidem facit, anno 1674, supplicante Hispaniarum regina, concessum. Atque id hic, quod de ea Clementis concessione sacraeque congregationis rituum, quo declarata haec fuit, decreto fuerit agendum, commemorandum duxi, etsi interim pontificio isti indulto praeiverint tria e miraculis, praesenti § recensendis, quae, ut id daretur, partim fortassis effecerint.

33. En adeo, cum de praefata pontificia concessione actum jam satis sit, studiose lector, nunc etiam illa, continua serie, prout apud Surianum e schedis, supra jam saepius laudatis, deprompta pag. 369 et [Col. 0627B] seqq. exstant, recitata. Sic habent: »V. P. Bernardus Gort Barcinonensis, professus Carthusiae Scalae-Dei in Catalonia, olim Olisiponensis, et post Eborensis in Lusitania prior, sequens miraculum refert. Illustrissimus et reverendissimus D. Theotonius a Bragantia, archiepiscopus Eborensis, amplissimus fundator Carthusiae Scalae-Dei (aliis Scalae-coeli) prope Eboram in Lusitania, obtinuit a reverendo patre priore Carthusiae ordinis generali quamdam portionem seu reliquiam capitis S. P. N. Brunonis, quam in argenteo simulacro, effigiem ejusdem umbilico tenus referente, recondidit, quod simul cum multis emblematum, hyeroglyphicorum, poematumque compositionibus eidem Carthusiae [Col. 0627C] Eborensi donavit, ubi et reverenter hodieque asservatur. Anno 1628 circa finem Januarii, cum praecessisset magnus lunae defectus, dux Bragantiae Theodosius II in maximam ac periculosam aegritudinem incidit; de cujus valetudine adeo timebant ejus familiares, ut solis medicis ingressum ad eum permitterent. Quod sciens V. P. Antonius Coello, tunc Eborensis Carthusiae prior, cum D. Alvaro de Fonseca procuratore ejusdem ad oppidum Villaevitiosae, ubi dux aeger decumbebat, concessit, secum deferens praedictam reliquiam S. Brunonis, duci adorandam exhibiturus, in memoriam eidem revocans, eam reliquiam esse olim a R. P. generali transmissam domino Theotonico magno suo patruo. Qui statim se decentissime composuit, et dictus [Col. 0627D] prior cum maxima reverentia ostendit duci sacram reliquiam, recitatisque cum socio quibusdam precibus cum oratione praedicti Sancti, eamdem illi adorandam obtulit, praesentibus duce Barcellensi ejus primogenito, nunc duce Bragantiae, aliisque duobus filiis D. Edoardo et Alexandro, genibus flexis cereos accensos tenentibus. Cumque dux sacram reliquiam adorasset, praesentibus filiis dixit, se valde Deo fidere, sanitatem recepturum, quod in sua aegritudine ab eo Sancto meruerit visitari.

34. »Recessit prior cum socio e cubiculo, secum referens sacram reliquiam, veritus, ne dux penes se eam retinere vellet; uti eum cupere noverat. Postea dux coepit morbo levari, atque eadem nocte adeo convaluit, ut a medico febre carens sit repertus, [Col. 0628A] et brevi est prorsus sanitati pristinae redditus. Anno 1631 quidam monachus, cujus nomen consulto praetereo, quia adhuc superstes est, professus unius ex domibus provinciae S. Patris Brunonis, cum hospitaretur in domo S. Stephani de Nemore, multo tempore graves mentis angustias passus, tandem ad id devenit, ut palam de ordine deserendo tractaret, atque in Romana curia hoc per idoneum hominem procuraret. Cujus rei procurator generalis ordinis certior ab ipso factus non modo non contradicebat, verum etiam annuebat illius ab ordine egressui, ut ab illius importunitate se liberaret. Insuper oculorum aegritudinem contraxerat, ut vix de nocte lumen ad sacras preces recitandas sustinere posset. Demum S. P. Brunoni se commendans [Col. 0628B] abluit oculos suos aqua ex lacu S. Brunonis sumpta, quae scilicet ex fluvio decurrente prope nemus ecclesiae S. Mariae colligitur in alveum, muro septum a parte viae, in forma orbiculari oblonga, in cujus medio crux lignea posita est, ex qua S. Bruno bibere et lavari solitus dicitur. Simul ac ex hac aqua oculos abluit, statim exterius interiusque illustratum se sensit, ac, deposito ordinis deserendi consilio, in sancto proposito se confirmavit, atque de sua hac illuminatione V. P. Josephum Laudinum, priorem Carthusiae Romanae ac ordinis in Romana curia procuratorem generalem, certiorem fecit, per suas litteras ex hac domo, mense Decembri 1631 datas, quas et aliis familiaribus suis legit. Vivit adhuc et sospes est. Ex aqua autem hujus lacus [Col. 0628C] multi devotionis causa bibunt, et ad domos suas asportant, quam etiam variis morbis profigandis efficacissimam experiuntur, qui cum aliquo sensu pietatis eam sumunt.

35. »Labente anno 1633, illustrissimus dominus Henricus Loffredus Neapolitanus marchio Trivici et comes Potentiae in Lucania urbis, ubi ex gravissimo morbo de vita periclitabatur. Quare, medicorum ope et opera abjecta, ad Sanctorum praesidia confugit, adeoque hortatu fratris Angeli Massei Neapolitani conversi, professi Carthusiae S. Laurentii prope Padulam, tunc commorantis in grangia ejusdem Carthusiae, sita intra civitatem Potentiam, se commendavit S. P. Brunoni pio cordis affectu, hausto etiam pulvere de specu ejusdem [Col. 0628D] Sancti loco pharmaci, ab eodem converso sibi exhibito, qui Dei beneficio per merita S. Brunonis brevi convaluit, nec non ope B. Aegidii Minoritae, cujus corpus apud Laurentianum oppidum integrum asservatur, cui ab ejus matre commendatus fuerat. Ob id anno 1634, ut Sanctis debitas grates obsequiumque persolveret, circa initium Julii ad praedictam Carthusiam Padulae accessit S. P. Brunoni gratias redditurus. Quod clarius ex ejus epistola, V. P. Joanni Baptistae Manducio priori ac provinciae visitatori directa, patebit. »Admodum reverende Pater observandissime. Superioribus mensibus ob gravissimum morbum vitae tale discrimen incurri, ut considerans, jam vanam medicorum [Col. 0629A] operam esse, ad Deum Op. Max. atque ad coelites sanctos confugerim, sed peculiari affectu ad S. Brunonem, atque ad B. Aegidium. Nunc ut multo, quod his Sanctis debeo, satisfacere queam debito, statui personaliter ad eos venerandos accedere, patrem S. Brunonem istuc ad S. Laurentium de Padula scilicet, et B. Aegidium Laurentianum. Quare Paternitatem V. rogo, ut mihi gratiam concedas et facultatem F. Angelo, ut mecum veniat: nam ex parte cognoscens ab eo meam sospitatem tum illius precibus, tum hortatu, ut me S. P. Brunoni commendarem, a Paternitate vestra hanc consolationem exopto, ut praedictus frater, sicut auxilio mihi fuit ad sospitatem mihi impetrandam, ita etiam sit ad gratias reddendas. Tandem offerens [Col. 0629B] me semper ad tui, ac tuae religionis obsequia promptum, tuis me orationibus commendatum cupio. Potentia, die 27 Junii 1634.«

36. Talia sunt tria, quae sacrae rituum Congregationis, a ritu semiduplici ad duplicem, annuente Clemente X, elevantis Sancti cultum, decreto praeivere, hicque recensenda duxi, ad S. Brunonis invocationem patrata miracula. Ac horum quidem secundum, etsi quod de virtute a prodigiosi fontis aquis (adi Comment. praev. num. 747) ad lacus, cui a S. Brunone nomen est, aquas translata Zanottius in contexta a se Sancti Vita tradit, neutiquam confirmet, prodigiosam tamen lacus illius aquis e Sancti nostri meritis virtutem vere inesse, [Col. 0629C] argumento qualicunque est. Verum hanc plura luculentius commonstrant, quae ipsemet Zanottius in laudata sua de S. Brunone Lucubratione cap. 34, narrat, miracula, aquarum illarum virtute praesenti saeculo ac proin post dictum, quod anno 1674 congregatio rituum dedit, decretum patrata. Lubet haec, pluribus aliis, quae tum apud Surianum adhuc, tum alibi exstant, e lingua Italica in Latinam versa lectori hic exhibere, idque, cum pro iis nullum seu scriptorem seu monumentum, contra ac alias facere solet, laudet Zanottius, e sola hujus, quem ea nihilominus e probato fonte hausisse reor, scriptoris fide. Hisce itaque ab illo Sancti nostri biographo verbis narrantur: »Anno 1715 Oliva Spani Cantaciensis tali modo a maligno spiritu fuit [Col. 0629D] obsessa, ut die quopiam abs illo violenter supra carbonum ardentium massam fuerit conjecta, unde vulnus insanabile contraxit. Maritus illius, quem graviter id affligebat, magna cum fide sanctum Patrem (Brunonem nempe) invocavit, cumque mulierem ad lacum S. Brunonis duxisset, ibique lavisset, continuo vidit illam hoste infernali liberatam, atque a vulnere curatam. Anno 1719, die 28 Maii Joannes Bernardus S. Petri Cosentiensis, cum a septem jam annis morbo detentus, multisque corporis sui partibus, ita ut miseranda visu res esset, contractus fuisset, a parentibus suis, qui in brachia eum accepere, ad lacum S. Brunonis delatus, sese duntaxat lavando sanitati integrae mansit restitutus.

37. »Eodem anno Angela Rizzi Cantaciensis, a [Col. 0630A] pluribus mensibus a daemone insessa sese ex ingressu in dictum lacum liberam sensit, idemque eodem die multis aliis energumenis obvenit. Anno 1721 baro Leffelhol, copiarum caesarearum in Calabria capitaneus, secta Lutheranus, parvum S. Brunonis lacum, quo curiositati suae satisfaceret, visitavit, vidensque uno die viginti quatuor miracula, a variis energumenis per Sancti intercessionem obtenta, interne ad fidem catholicam amplectendam motus est, et ideo vocationi divinae obtemperans, dieque 24 Junii Lutheranismum abjurans, fidei catholicae professionem, patre Columbano Theysen Coloniensi Minorita Conventuali, militiae caesareae sacellano, et Augustino Maria Lucanensi, concionatore Capuccino, praesentibus, Rhegii in Calabria in Capuccinorum [Col. 0630B] ecclesia emisit, duoque supradicti patres illum a censuris consueta sanctae Ecclesiae forma absolverunt. De hoc toto instrumentum authenticum cui duo supra dicti religiosi aliique praeterea subscriberent, totumque verum esse, jurarent, confici voluit idem capitaneus, postque ipsemet anno sequenti, cum gratias S. Brunoni sepulcrum ejus visendo acturus venisset, scripturam hujusmodi authenticam in S. Stephani Carthusia deposuit.« Cum duobus posterioribus e tribus Pentecostes festis, quorum altero sacrum Sancti caput ad Turritanam S. Mariae ecclesiam ex ecclesia S. Stephani transferri, altero ad hanc referri quotannis solet, ingens fiat populi, quemadmodum eo ipso Lucubrationis suae capite, quo jam recensita refert miracula, [Col. 0630C] Zanottius testatur, ad Turritanam Carthusiam concursus, tuncque eo sanandi infirmi energumenique undequaque soleant adduci, viginti quatuor miracula, per quae, in totidem energumenis Sancti intercessione uno die patrata, copiarum caesarearum capitaneum ad fidem catholicam conversum fuisse, scriptor is hic refert, alterutro e dictis Pentecostes festis fortassis evenere; quod si autem re etiam vera ita res habuerit, fuisse e viginti quatuor energumenis uno eodemque die daemonem ejectum, magis erit, quam alioquin foret, credibile.

38. Ut ut sit, adhibitis equidem lacus, a S. Brunone dicti, aquis non pauca miracula, quae proinde, ut jam monui, prodigiosam harum virtutem luculentius, [Col. 0630D] quam unum num. 34 relatum, commonstrant, in energumenis potissimum patrata fuisse, credendum apparet. Nec, quae supra e Suriano aliisque attuli, dubitare sinunt, quin plura etiam ad solam Sancti invocationem fuerint patrata miracula, idque praecipue in Turritana, cui modo et a S. Brunone nomen est, S. Stephani Carthusia. Lubet nunc ibidem patratis jamque narratis unum praeterea, quod alibi gestum est, seu miraculum, seu beneficium coronidis quodammodo loco adjungere. Morkensius in ms. sua, quam in Commentario praevio saepissime laudavi, de S. Brunone Diatriba Chronologico-diplomatica in fine sic habet: »Ut tandem disquisitionem hanc finiam, mirum istud, quod recenter in occasione hujus qualiscunque scriptionis contigisse paulo ante [Col. 0631A] memoravi, huc subjungo ex epistola viri clarissimi Domini Judoci Hermanni Nunninghii J. U. doctoris, proto-notarii apostolici ac perillustris ecclesiae collegiatae Vredensis scholastici, etc. Huic transmiseram hanc meam de S. P. N. Brunone Diatribam, eatenus ut eam legeret, atque dijudicaret, mihique pro amore nostro et amicitia rescriberet, quid de ea sentiret: satisfecit affatim; ante tamen quam sententiam suam diceret, praefatur: »Verum antequam me tuis accingam, praemitto casum, mihi sane, ex aliis permirum, ac prodigio, ut candide loquar, plenum. Jam manus meas subierat Diatriba tua de Vita S. Brunonis ms., quando residuus in venis ex febribus calor inopinatum mihi excitat narium stillicidium, a vespera per plurimam noctem sat [Col. 0631B] funesto spectaculo protractum, cui evocati ex vicino oppido chirurgi congruam mature opem contulere; quod et medicus meus haemorrhagiam sanitatis criticam bono omine interpretatus est.

39. »Interea evolvendis tuis scriptis cum sedulus distringor, intra octiduum me ex improviso alterum aggreditur, priori longe periculosius. Hora vesperae circiter octava erat, qua infirmum corpus requie donandum compono, vix caput reclino, en copiosissimus eadem, qua nuper, venula sanguis prorumpit, inter modicas horas exanimandum praesagiens. Gemini per ora et nares rivuli tanto impetu eaque cruoris jactura continuo discurrunt, ut affligerent, atque in lacrymas cogerent circumstantes. Ego pacato animo ferre [Col. 0631C] malum, ceu e coelo immissum. Interea nihilo remissior profusio in horam tertiam noctis excurrit, accersuntur denuo chirurgi Borckenses; qui tamen ob clausas portas aliaque militaris praesidii impedimenta, tum noctis opacum, segnius accedunt. His moram aucto periculo trahentibus, humana ope destitutus ad coelestem recurro, voto ad divum Brunonem patriarcham facto, cujus gloriae tunc tui causa utcunque inserviebam, praesenti mortis periculo eriperet, si pios conatus prosequi coelum decrevisset: vix absolveram vota verbis et animo; ecce, nihil obstante sanguinis profluxu, caput supinum pulvinari dimissum, ac suavi mox somno consopitum lethali stillicidio finem facit, germano fratre caeterisque circumstantibus [Col. 0631D] rem miram obstupescentibus. Adequitantes chirurgi demum circa quartam matutinam [Col. 0632A] miraculoso didicere exemplo, quantum Superum auxilia humanis omnibus sint praestantiora. Ignosce profuso calamo opera Dei indispensabiliter manifestanti.«

40. Miraculi hujus seu potius beneficii, Nunninghio ad S. Brunonis invocationem collati, relationi adjecta brevi clausula, tractatum, quo res, ad Sanctum spectantes, fuse seduloque discussit, Morkensius absolvit. Verum, antequam et ego inceptum de iis, quae de gloria Sancti posthuma dicenda supererant, sermonem hic concludam, luculentum adhuc, ut fidem Commentarii praevii initio datam liberem, eximiae prorsus, qua Sanctus in patrio solo, imo in ipsa, in qua natus esse existimatur, domo Coloniae Agrippinae afficitur, venerationis [Col. 0632B] argumentum commemorandum est. Augustinus Aldenbruck, Societatis nostrae sacerdos, in epistola, quam post inspectam domum illam, quae (adi Commentarium praevium § 2) ad Rubeam Stessam appellatur, anno 1767, die 27 Julii ad nos dedit, aliis nonnullis, ad S. Brunonem pertinentibus quae memorat, sequentia haec addit: »Vidi etiam in antiqua domo (ad Rubeam Stessam, prout etiamnum nuncupatur) cubiculum, quod incolae a S. Brunone, dum Coloniae adhuc degeret, inhabitatum dicebant, tanta semper reverentia cultum, ut nulli nocturna quies in eo concederetur. In eodem cubiculo monstrata mihi fuit sponda lecti, qua ad quietem usus sit, vetustissima illa quidem e ligno querno, sed, quod miratus fui, nullo teredinum [Col. 0632C] morsu in hunc diem appetita, nedum vitiata. Quam, quod per domesticos, famulos aliosque, qui spectatum admittebantur, nimiis frustis identidem avulsis multaretur, nuper operculo incluserunt moderni aedium domini et inquilini.« Fueritne vere S. Bruno, cum Coloniae Agrippinae adhuc versaretur, et cubiculo et sponda lecti, hic memoratis usus, non inquiro; verum, ut ut id habeat, cura equidem singularis, qua sponda illa, a Sancto, ut putatur, ad quietem adhibita, custoditur, studiumque, quo nonnulli frusta ex ea sibi acquirendi correpti fuere, eximiae prorsus, qua erga Sanctum Coloniae non pauci feruntur, venerationis argumento sunt minime dubio, hincque non prius, quam id etiam adduxissem, huic ad gloriam Sancti posthumam [Col. 0632D] Appendici finem imponere est visum.



SANCTI BRUNONIS CARTHUSIANORUM PATRIARCHAE PRAESTANTISSIMI, AC THEOLOGI PARISIENSIS ERUDITISSIMI OPERA, Studio P. THEODOR PETRAEI, Campensis, Carthusiae Coloniensis alumni, nunc tandem recensita, ac tribus tomis distincta. (Coloniae apud Bernardum Gualtheri, anno CIC. ICC. XI.)




[Col. 0633]
REVERENDISSIMO IN CHRISTO PATRI AC DOMINO D. BRUNONI D'AFFRINGUES, Majoris Carthusiae priori, adeoque et totius sacrae Carthusianorum familiae GENERALI dignissimo, etc.

Ex quo Carthusiensis familiae solitudines in utriusque Germaniae provinciis frequentare coepi, reverendissime in Christo Pater, unum potissime admirationi fuit, quod omnia ibi comperirer inexpugnabilium civitatum et castrorum simillima; tergeminas ante sacra adyta unicuique excubias, loricas et cassides, quae ferrum flammamque impune sufferant, annonam, ne terra marive intercipiatur, de coelo submissam; stationes ab aperto hostium incursu conditione loci tutissimas; praelia omni exceptione ardentiora, quae, ut fuso non restinguuntur sanguine, ita ignitis odio et amore armis animisque perpetuantur. Sed, quia infatigabilis atque immortalis Satanas est, adversus quem dispositi per omnem orbem Carthusianorum fratrum coetus, quasi totidem, sub aquilis D. Brunonis, aeratae acies depraeliantur, spectatorem me tam difficili certamini astare enim vero nec decuit, nec tulit congregationis vestrae eximia nota vir, P. Theodorus Petraeus; continuo quippe, ubi de meo in Carthusianam familiam affectu quam optime conjecisset, in partem sollicitudinis ac laboris sui me, prae reliquis unum accitum, voluit, ut sibi in reparandis monumentis memorati D. Brunonis, primi et sacratissimi Carthusianorum patriarchae, obsequerer. Et profecto Theseum se inclamasse testaturus est, quando enim non neminem deterruisset, vel librorum prolixitas, vel curarum et expensarum necessitas, quorumdam vero prela alii id genus codices jam praeripuissent. Ego tamen promptissimis accelerare animis, provinciam e vestigio aggredi, nec quidquam praeterire quod ad dignitatem ac splendorem eorumdem pertinuisset.

Tribus autem praecipue causis huc impulsus fui. Primo, ne potentissimum horum librorum subsidium (postquam maxime praefati P. Petraei acri judicio ab aerugine mendarum expoliti, ac doctissimis distinctionibus illustrati sunt) in domiciliis vestris deinceps desiderarentur. Secundo, ut imago gloriosi patriarchae, in illis depicta, at lectitantium manibus et propemodum oculis detrita, typorum meorum coloribus revivisceret. Tertio, quo posteritas Carthusiana recordetur, beatissimi coryphaei sui monumenta reverendissimae Paternitatis vestrae aetate et auspiciis restituta fuisse, quae nomine simul et officio primi Brunonis aucta, Majorem Carthusiam in communi principum ac populorum commotione constantissime moderatur.

Quamobrem agnoscis, reverendissime in Christo Pater, et approbas, ut sperare jubeor, intentionem voluntatis meae. Quod si pacifice laborem et solertiam acceptas, publico bono in hos tomos collatam, et in primum potissime, quem tibi, nimirum universae familiae Patri ac primati, singulariter inscriptum consecratumque offero, preme pollicem, serena frontem, tanto ut certior laetiorque sim me tacitis animae tuae desideriis respondisse. Vale.

Coloniae Ubior. anno 1611 ipso D. Brunonis.


Reverendiss. paternit. vest. devotissimus servus, BERNARDUS GUALTERI Civis ac bibliopola Coloniensis.




[Col. 0635]
LECTORI BENEVOLO SALUTEM

Cum viri aliquot saeculi hujus eruditi dolentes quererentur haud posse plura operum divi Brunonis reperiri exemplaria, utpote ab annis centum non recusa, accederetque insuper superioris nostri consilium ac voluntas nonnihil ut temporis ac laboris in recenti adornanda editione ponerem, non potui non utrorumque desiderio satisfacere. Ad quod quidem in me suscipiendum onus, eo fui propensior quod typographum essem nactus ejuscemodi, qui non solum chartam sponderet nitidam, sed et characterem comprimis elegantem ac spectabilem. In quo etiam suo eum probe officio functum constat. Porro quia antiqui characteres variis scatebant abbreviationibus, quas hodie calcographiae operae nequaquam capiunt, ea in re solliciti fuimus, singulae quaeque ut dictiones integris omnino characteribus exprimerentur. Dantes insuper operam ut Scripturarum citationes, margines hinc inde obsidentes, suis etiam cum versiculis ubivis locorum collocarentur, sacraeque Scripturae verba, ab auctoris contextu alio characteris genere discriminarentur. Quae quanto nobis tempore ac labore, inter tot quotidiana ordinis exercitia constiterint, haud facile dixerim. Caeterum, quia ea quae in tomo tertio continentur, a nonnullis Brunoni episcopo Signiensi ascribuntur, hinc scire imprimis convenit perantiqua aliquot manuscripta exemplaria, quae in alma matre Carthusia sunt reperta, ubivis B. Brunonis Carthusiani nomen prae se ferre. Sed Benedictum, inquiunt, Patrem vocat, eumque identidem commendat. Vocat et Abraham Patrem, quia eum imitandum hortatur, seseque ad D. Benedicti, utpote qui prius eremiticam, postmodum vero coenobiticam vitam duxit, consectanda vestigia libens equidem componit. At scripsit in Exodum ac Apocalypsin Joannis? Nihil prohibet B. P. nostrum Brunonem in eosdem libros commentaria scripsisse, quae temporum forsitan injuria hominumque incuria deperierint. Quod si quis aliter sentiat, per nos licet unicuique suo abundare sensu. Caetera quae a nobis hoc in opere praestita sunt, tute ipse, lector integerrime, facile deprehendes. Interim vale, ac his fruere.




[Col. 0635]
DIVO BRUNONI CARTHUSIANORUM FUNDATORI PRO P. THEODORO PETRAEO CAMPENSI EJUSDEM ORDINIS APUD UBIOS PROFESSO.


[Col. 0635A] Hactenus infanti suppar, magnoque repulsus
   Tui pavore, dive Bruno, numinis,
Qui residens astris, radiorum ardente corona
   Fulges, et orbem recreas splendoribus:
Abstinui merito me laudis ab aequore tantae,
   Vix carmine hiscens inscio mortalia.
Et jam neglectae musae renovarat amorem
   Tui sequax, tui Petraeus aemulus,
Urgebat prompta se promptum mente poema,
   Ubi ille spiritus adhuc plenus tui
Cessa, ait, hosce mihi frustra meditaris honores
   Qui nunc mihi palam esse desii meus.
Si quod inest animo studium, vel si qua voluntas,
   Quo jura devenere transcripti mea,
Illo deveniat. Quodcunque paraveris, unus
   (Qui vivit imo corde, meque proprium
Alternumque sibi devinxit) Bruno capessat.
   Aut hunc cane, aut absiste coepto carmine.
Dixit et erubui. Quid enim? mens anxia sensus
   Tantum supra humanos nequit se tollere.
[Col. 0635B] Nam quot silva feris, quot vastum piscibus aequor,
   Stellisque coelum, inane quot volucribus
Funditur: Alme, tuae, Bruno, tot munera mentis
   Honora coelo sunt, honora sunt solo.
Ecce autem tua cum Petraeus scripta revisit,
   Obitque sacra sedulus volumina,
Multa situ corrupit edax veniente vetustas,
   Librariorum incauta multa dextera,
Quod superest operum prelo nimis usque negatum
   A pluribus desideratum quaeritur.
Nil te, nil ergo toto magis ordine dignum,
   Nil pulpitis foret sacratioribus;
Quam si pura tuo sub nomine rursus apertae
   Morum et fluenta proruant scientiae.
Hoc cupit, hoc mandat dux praesidiumque tuorum
   Haud nomine, haud Bruno tibi impar munere,
Ille tuus Bruno, quo non modo clarior alter,
   Admurmurante quem ordo voce suspicit,
Seu jus fasque placent: unius pectore sacra
   Astraea defixisse sedes creditur.
[Col. 0636A] Seu potius pietatis honos et collubet alma
   Moram venustas: ipsus hic concernitur
Relligionis apex. Sic uni cuncta dedisti
   Quae singula exornare caeteros solent.
Haec vastos egressa sinus ignara teneri
   Seu flamma ventis aucta, late promicant.
Et veluti Cynosura rates, Heliceque paventes
   Regit tumultuante nautas aequore:
Sic recreat sic ille praeit, si forte clientum
   Anhelet, aut quis lassus erret tramite.
Is jubet. At curae quis par? num debitus uni
   Ligone quovis ille sudor durior?
Ergo, velut volucrum princeps Jovis armiger ales
   Se mente ad alta librat astra praepete,
Acclivusque tibi gemitum dat, et in sua vota
   Partemque Petraeus laborum te vocat
O pater, o nunquam voto frustrante vocatus
   Auriga nostri idemque currus ordinis,
Magna cupido rapit mentemque animumque; tuere,
   Coeptis fave, clemensque coepta permove.
[Col. 0636B] Tecum nascantur mihi, quae te patre sub auras
   Concepta primum prodierunt ingens;
Tecum eadem surgant decumanos pignora in auctus
   Haec fatus imo corde versat caetera.
Cum tu, Dive, pio jam pridem pectus amore
   Curisque saucius roganti ultra annuis,
Amplexu voti spem vultuque indice prodens
   Mentis latebras, frontis et notas obis.
Inde velut pluviis tepida cum nocte rigatur,
   Attollit horti laetior se flosculus:
Non aliter tua cui divinum gratia rorem
   Affudit, Horarumne multa millia
Abnuat is? fatuum hoc timeat? pigrum. Expetat? uno
   Te promptus adjutore et audet auspice
Aggreditur; multa jam singula pensitat arte
   Limatque multa paginas industria.
Jam felices, si quae forte irrepsere, sequestrat.
   Tuique ruris perbeatas ordine
Distribuit scito messes. Genialis ab ore
   Seges tuae refloret eloquentiae.
[Col. 0637A] Verum, ut vere novo reduces nascentia vitas,
   Udoque passim quae refrondent cespite,
Imbribus et Phoebo debent: propria utque clientum
   Suis patronis dona sunt communia:
Sic quoque partitus sua tecum praemia palmae,
   Quidquid laborum quidquid et laudum tulit,
Prodigus ille tuis vovet aris; quasque futuris
   Majoris incrementi in annis spes feret
Muneris esse tui cupit, ac anathema repostum
   Tholis dicatque consecratque fulgidis.
Ergo tuo junctus Theodoro, dive per artus
   [Col. 0638A] Splendente dispensans faces e pectore,
Si germana patrem proles, si rite patronum
   Cliens honorat, haud amantem differas.
Si, veluti vitreis cum surgit Phosphorus undis,
   Majore luce jam coruscas redditus,
Ulterius coeptis astes, geniique benignus,
   Nil ipse deperdens tuo de munere,
Esse tui facias consortem, mente diserta
   Gnomas, tuis si non pares, at proximas
Germinet, et seros pia sensa propaget in annos
   Te patre dives, et potens te praeside.




[Col. 0637]
APPROBATIO CENSORIS.

Opera haec S. Patris Brunonis, tribus distincta tomis, ac diligenti studio P. Theodori Petraei, Carthusiae Coloniensis alumni, revisa recensitaque, digna plane judico quae typis recusa in lucem eant; pristinam nimirum pietatem eruditionemque spirantia.

In conventu nostro Coloniensi. Anno 1611, 10 Augusti.


F. GISBERTUS SPECHTIUS, Conventus Praedicatorum prior, atque haereticae pravitatis inquisitor.




[Col. 0637]
VOLUNTAS R. P. generalis ordinis Carthusiensis pro revidendis recudendisque B. Brunonis Operibus.

Digna erit ingenii tui cogitatio in eam curam incumbere, ut opera D. Brunonis correctius limatiusque prodeant ad lucem famamque hominum; in quo puto paucorum fore mensium opus labore, et potissimum tibi, valde jam in veteribus istis interpolandis detrito. Urgete igitur alacriter hanc de bono publico bene merendi occasionem. Non enim possum satis laudare vestrum hoc sanctum otium, in multo occupatum, et ad communem totius Ecclesiae utilitatem, magna cum ordinis laude consecratum.

Ex litteris datis in alma matre Carthusia. Anno 1608, die decimo Junii.


F. BRUNO D'AFFRINGUES, Prior Carthusiae, ac generalis ordinis minister.




[Col. 0637]
VITA SANCTI BRUNONIS.

(Exstat supra inter Acta S. Brunonis et est Vita tertia.)




[Col. 0637]
DIVI BRUNONIS PRIMI CARTHUSIANORUM INSTITUTORIS SANCTISSIMI ET THEOLOGI DOCTISSIMI OPERUM TOMUS SEU PARS I. EXPOSITIO IN PSALMOS



1 PROLOGUS.
[Col. 0637B]

Psalterium est quoddam musicum instrumentum quod ex superiori cavitate resonat. Et quia instrumento tali psalmorum melos canebatur, ab instrumento suo nomen recte totum opus istud accepit. Sicut enim psalterium a superiori resonat, ita et opus hoc totum de superiori, id est de Dei laude, resonat. Intentio autem operis hujus multiplex esse per titulorum singulorum diversitatem ostenditur. Tum enim de Incarnatione, Nativitate, Passione, Resurrectione et caeteris actibus Christi, tum de salvatione bonorum damnationeque malorum prophetare intendit; in quibus omnibus Dei laudes attenduntur. In passione enim, et caeteris ejus actibus, [Col. 0638B] et in justorum salvatione, humilitatis ipsius et misericordiae, in impiorum vero damnatione justitiae laudes esse perpenduntur. Ideoque merito liber iste apud Hebraeos Liber hymnorum dicitur, id est Dei laudum. Hymni vero laudes Dei metrice factae proprie dicuntur, psalmi autem lyrico metro compositi fuerunt; ut Arator ait:

Psalterium lyrici composuere pedes.

Tria vero in divinis sicut in saecularibus libris considerantur. Quia sicut saeculares partim ad physicam, partim ad ethicam, partim vero ad logicam tendunt, sic et divini quidam ad physicam, ita tamen quod in ipsa physica denotetur figura, ut in Genesi de mundi origine, et in Ecclesiaste de multis [Col. 0639A] rerum naturis mystice tractatur. Quidam autem loco logicae ad ethicam tendunt, ut liber Job, et Beati immaculati, et alii quidam psalmi. Quidam vero loco logicae et ethicae ad theoricam, id est ad contemplationem tendunt, illi scilicet qui sublimia in se Dei mysteria et a communi cognitione remota continent; sicut Cantica canticorum. In quibus Deus Ecclesiae, velut sponsus sponsae, mirabili mysterio loqui introducitur. Liber etiam iste etsi in quibusdam ad ethicam, principaliter tamen ad theoricam tendere videtur, cum praecipue de Incarnationis, Nativitatis, caeterorumque Christi actuum mysteriis intendat.

Plurima quidem prophetiae genera esse sciendum est. Prophetia namque alia per facta, sicut de transitu filiorum Israel, caeterisque eorum factis; quae [Col. 0639B] »omnia (sicut dicit Apostolus) in figura contingebant illis (I Cor. X, 11).« Alia per dicta: sicut Deus Moysi caeterisque prophetis pluribus per angelos futura locutus fuisse legitur. Alia per revelationem, sicut Ezechieli et Danieli in portentis somniorum multa revelata fuisse dicuntur. Alia vero per occultam sanci Spiritus inspirationem, sicut David prophetae mystica Dominicae Passionis, caeterorumque actuum, non factis aut dictis qualibetve revelatione intimata fuerunt, sed per occultam sancti Spiritus 2 inspirationem.

Notandum vero est quod nimia sancti Spiritus agilitate, prophetae de futuris quasi de praesentibus et praeteritis loquuntur. Omne namque futurum Spiritui sancto praesens est, et quasi praeteritum notum. [Col. 0639C] Notandum etiam quod cum in psalmis aliquando orans et humiliter agens introducitur Christus, secundum humanitatem; cum vero sublimiter, secundum divinitatem accipiendum est. Notandum quoque quare psalmus primus titulo careat, cum caeteri titulos habere videantur; ideo scilicet quia titulus omnium aliorum psalmorum esse consideratur. Nam cum de Christi laude in hoc psalmo sit intentio, in caeteris omnibus se de eo multipliciter tractaturum innuit. Intentio enim hujus psalmi est a Christo tres mortes illas quibus ad mortem primus homo devenit, removere. Et econtrario de trina obedientia qua primus homo caruit, eum laudare. Et est vox prophetae damnationem generis humani per inobedientiam [Col. 0639D] Adae considerantis, futuramque ejus per Christum reparationem providentis. Et hoc ac si diceret:



IN PSALMUM I.

Beatus vir, etc. Virum autem dicit, non quantum ad sexus discretionem, sed ad sensuum maturitatem. Et hoc sic exponitur: Adam, per delectationem et consensum, et operationem et consuetudinem peccandi moriens, secum genus humanum omne traxit, et sic merito infelix fuit. Sed quidam futurus est, qui vir erit, acturus omnia, non debiliter ut Adam, sed viriliter et mature. Et quia vir erit, beatus erit, id est a Deo virtutum et operum, immortalitatisque postmodum beatitudine adeo ditandus quantum nulli est aperire facultas. Et inde beatus esse comprobabitur, [Col. 0640A] quia scilicet erit talis: qui non abiit, id est non abibit, id est a Domino non recedet, ita ut sit positus in consilio impiorum, id est in delectatione et consensu peccandi, per quam Adam et Eva in mortem devenerunt. Et bene dicit consilio; nam prius quam scilicet peccatum agerent, peccandi consilium acceperunt, et in illo consilio delectationem habuerunt. Impios vero dicit, non secundum vocis hujus proprietatem ut Deum ignorarent, sed quoniam apostatantes exstitere, cum Dei notitiam retinerent. Impii namque, Deum ignorantes proprie dicuntur. Et non stetit in via peccatorum, id est non stabit in mala operatione, in qua Adam et Eva steterunt, qui peccatores, id est male operantes, fuerunt, dum pomum contra Dei praeceptum comederunt. [Col. 0640B] Et non sedit, id est non sedebit, id est non morabitur in cathedra pestilentiae, id est in consuetudine peccandi, in qua Adam et Eva cum se de peccato pomi excusarent, sederunt, sicut aliquis docens in cathedra sedet. Et inde nobis peccandi documentum attribuentes, in pestilentiam, id est in communem mortem adduxerunt. Pestilentia namque dici solet mors, quae communiter populo ab aeris corruptione qualibet infertur. Notandum sane quod dicit in delectatione abire, in operatione stare, in consuetudine sedere. Nam cum aliquis alio tendit, primum, ut illuc perveniat, de loco in quo est abit, et illuc perveniens stat; postea vero immorari volens ibi assidet. Ita primi parentes, ad malam operationem tendentes, primum operationis malae delectatione [Col. 0640C] a Deo abierunt, id est recesserunt, et postea tandem in mala operatione steterunt, et ad ultimum, peccandi consuetudinem non abjicientes, in cathedra pestilentiae sederunt, id est ibi assidentes, id est plenarie immorantes, exemplo eorum alios ad mortem peccando adduxerunt. Et bene sedisse in cathedra per similitudinem dicuntur; docentes enim in cathedra sedere consueverunt. Et bene operatio dicitur via; propalata enim est, ut via trita, et publica est, delectatio vero latet. Notandum quoque non esse superfluum, postquam negavit abire, negavisse 3 etiam stare et sedere, cum in prima negatione duae sequentes intelligantur ex necessitate. Omnis enim abiens non stat, non sedet. Hoc autem ad hoc [Col. 0640D] facit, ut, hoc ordine a Christo negando, in Adam omnia ordine fuisse innuat.

Denegatis his tribus, tria alia his contraria, quibus Adam caruit, in eo fuisse sic insinuat: Non abibit, non stabit, non sedebit. Sed in lege Domini complenda erit voluntas ejus, id est legem Dei voluntarie complebit, non invite. Hic denotatur et quod delectabitur in complectione, sicut Adam delectatus est in praevaricatione, et legem Dei complebit bene operando, sicut Adam praevaricatus est male operando. Dico quod voluntate Dei legem complebit, et hoc non horarie, sed in lege ejus complenda meditabitur die ac nocte, id est omni tempore. Et bene dicit meditabitur, id est non negligenter, sed cum meditatione complebit. Denotatur etiam per hoc quod dicit [Col. 0641A] meditabitur, quod sicut Adam male operari consuevit, ita et ipse bene consuescet operari. Et quia non abibit, non stabit, non sedebit, et in lege Dei meditabitur, erit tanquam lignum, id est revera lignum vitae aliis, quod praefiguratum est in illo ligno vitae, quod legitur in paradiso fuisse (Gen. II, 9). Et ostendit per quid erit aliis lignum vitae, cum subjungit. Quod plantatum est, id est qui conceptus in Virgine, secus decursus aquarum, id est per infusiones donorum sancti Spiritus, quae reficiunt et purgant sicut aquae, ut impleatur illud Gabrieliticum: »Spiritus sanctus superveniet in te (Luc. I, 35),« etc. Quasi dicat: Vere erit lignum vitae, cum sit tale lignum quod plantatum est, id est erit conceptum in utero Virginis per operationem sancti Spiritus. Non erit [Col. 0641B] lignum mortis, ut Adam. Vel ita: Eritlignum vitae, ut quamvis lignum vitae futurum sit, tamen erit tale lignum quod plantatum est, id est conceptum erit secus decursus aquarum, id est juxta decursus populorum, quasi dicat: Quamvis sit lignum vitae, tamen erit sic conceptus ut naturam habeat in mortem decurrendi, ut populi (qui aquae ideo dicuntur quia labiles et defluentes sunt in mortem, ut aquae defluunt). Et per hoc commendat ejus obedientiam usque ad mortem, et confirmat fidem nostram, ne, propter divinitatis sublimitatem, ignoremus mortalitatis humilitatem. Et quia dixerat eum lignum, ne putaret quilibet ex quo nasceretur, fructum pro quo veniret illico se daturum, determinat sic quid lignum dabit. Non statim ex quo erit, sed in tempore suo, [Col. 0641C] id est in tempore mortalitatis suae, fructum suum, reparationem scilicet generis humani, quae erit fructus mortis ejus. Et cum sit lignum vitae, folium ejus, id est verbum ejus non defluet, id est non annihilabitur, sicut ipse testatur: »Coelum et terra transibunt, verba autem mea non transibunt (Matth. XXIV, 35).« Vel ita continuatur, secundum aliam sententiam: Et quamvis ipsum plantatum sit secus decursus aquarum, id est populorum, id est quamvis decurrat in mortem ut populi, tamen folium, id est verbum ejus non defluet. Et bene verbum folium dicitur; sicut enim folia arborem ornant, et inter ea fructus latitat, sic et ipsa verba ornamentum Ecclesiae sunt, et in eis est fructus adhuc latens, vita scilicet aeterna. [Col. 0641D] Vel potest hic esse similitudo sic Et quia in lege meditabitur, erit tanquam lignum, quod plantatum est secus decursus aquarum, quod fructum suum dabit in tempore suo. Et folium ejus non defluet, id est erit comparabilis ligno plantato juxta abundantiam aquarum, danti fructum in tempore suo, cujus folium non defluet, quia sicut ei non deest humor ad fructum in tempore suo dandum, ita nec illi deerit sancti Spiritus vigor et doctrina, ad spirituales filios in tempore plenitudinis Deo fructificandum, et sicut illius ligni folia non defluunt, ita nec ejus defluet verbum. Et, cum talis tantusque fructus sit, omnia opera et miracula quaecunque faciet prosperabuntur credentibus in eum, id est quidquid in hoc mundo [Col. 0642A] faciet, ad utilitatem et aedificationem suorum cedet. Sequitur:

Non sic impii, etc. Cum dicit: Non sic impii erunt ut Christus dat intelligere, per aposiopesim, quia 4 pii sicut Christus erunt, sicut idem dicit: Estote sancti, sicut, quia ego sanctus sum (Lev. XI, 42; Matth. V, 48). Non quod tantum sanctitatis, quantum ipse habuit, sanctus aliquis habuisset, sed quod unusquisque alius quidem multum, alius vero minus mundus, Dei sanctitatem retinet, ut ait Apostolus: »Qualis terrenus Adam, scilicet tales et terreni (I Cor. XV, 48),« ei scilicet conformes. Qualis spiritualis, id est Christus, tales et spirituales, id est ejus obeditores. Versus autem iste sic continuatur et exponitur. Vir beatus non abibit, non stabit, non [Col. 0642B] sedebit, sed in lege Domini meditabitur. Et ideo erit tanquam lignum, et ipsi similes, pii scilicet, similiter erunt. Impii vero non sic erunt, non sic. Repetitio haec ad hoc fit ut confirmet pios, et exterreat impios; quae repetitio non est apud Hebraeos. Sed ipsi erunt tanquam pulvis, id est similes pulveri, id est aridi a doctrina, sicut pulvis ab humore, quem projicit ventus, id est separat diabolus a facie terrae, id est a praesentia Christi; cui fideles innituntur sicut nos huic terrae innitimur. Et ideo quia pulvis erunt impii non resurgunt, id est non resurgent in judicio, id est ad hoc ut judicentur, testante Apostolo: »Qui sine lege peccaverunt, sine lege peribunt (Rom. II, 12).« Sciendum vero est, quod in judicii die alii resurgent in judicium, alii non in judicium, [Col. 0642C] ut gentiles. In judicium autem alii ut judicent, sicut perfecti, alii, ut judicentur. Qui judicabuntur, alii salvabuntur, ut boni, alii damnabantur, ut falsi Christiani, haeretici et Judaei. Dubium quidem est, cum inde non habeatur auctoritas, an in judicio vox futura sit elementaris, an non. Si vero, secundum quosdam, dicatur non futura, sic exponetur in judicio: impii non resurgent in judicio, id est ut tunc tandem certum sit eos esse damnandos, jam enim certum est; de falsis vero fidelibus, tunc tandem fiet judicium, id est certitudo. Manifestum enim tandem tunc omnibus erit illos damnatione dignos esse. Nam si jam certum esset, non utique pro eis orationes et sacrificium Deo vivorum sedulitas [Col. 0642D] offerret. Perfecti autem cum judicabunt, id est sanctitatis comparatione sibi similes ostendent esse salvandos, dissimiles vero damnandos.

Et quia dixerat impios non resurrecturos in judicio, et in hoc multum eos depresserat, ne falsi fideles in judicio resurrecturi pro sola fide sine operibus se salvandos esse putarent, removet hoc sic: Impii non resurgent in judicio, neque peccatores, id est a Deo apostatantes in concilio justorum, id est ad hoc ut sint in congregatione justorum, quamvis in judicio resurgant. In Hebraico vero habetur in Synagoga. Ideoque rectius est in Latino in concilio. Potest tamen legi in consilio. Concilium enim dicimus congregationem ad aliquid utilitatis statuendum [Col. 0643A] eo adunatam. Synagoga vero interpretatur congregatio. Vel ita legi potest versus iste: Si impii superius accipiantur generaliter et pro infidelibus et pro fidelibus peccatoribus, impii non sic erunt. Et ostendit per partes quare sic dicens. Et hoc ideo, quia impii, id est infideles non resurgunt in hoc mundo ab infidelitate sua in judicio, id est per judicium, id est ita ut per confessionem judicent, id est damnent infidelitatem suam. »Nam si semetipsos (ut ait Apostolus) judicarent, non utique a Domino judicarentur (I Cor. II, 31).« Neque peccatores, id est falsi fideles, resurgunt ad hoc ut sint in consilio justorum, id est ut sicut justi voluntates suas Dei voluntatibus postponant. Potest et hoc utrumque dici de infidelibus, ut impii sint, id est Deum ignorantes, [Col. 0643B] et in judicio non resurgentes, et peccatores, id est suas voluntates Dei voluntatibus praeponentes, ideoque in concilio vel consilio justorum non existentes. Sequitur: Quoniam novit, etc. Idem sic continuatur: Pii erunt tanquam lignum, id est sicut Christus, et hoc ideo, quoniam novit Dominus, id est probavit, amavit viam justorum, id est bonam vitam in hoc mundo quae via est ad vitam aeternam. Et impii non sic erunt; et hoc ideo quia Dominus non novit iter eorum, id est vitam. Et cum debuit dicere, non novit, ponit aequipollenter effectum per causam, perire scilicet pro non noscere. Iter impiorum peribit, id est prava vita eorum, quae est iter eis ad infernum, peribit, 5 id est eos perire faciet, cum a Deo ignoretur, id est non ametur, sicut idem in Evangelio [Col. 0643C] testatur: Amen, dico vobis: Nescio vos (Matth. XXV, 12), id est non amo. Vel aliter hoc continuatur, ut expositio non mutetur: Peccatores non resurgent in concilio vel consilio justorum, et impii in judicio; et hoc ideo erit, quoniam Dominus novit viam justorum, et iter impiorum peribit, id est ideo non vult eos esse cum justis, quia vita justorum ipsi placet, vita vero impiorum displicet.



IN PSALMUM II.

Psalmus autem qui hunc sequitur, a quibusdam cum superiori dicitur unus, et a quibusdam, alius. Dicitur enim in Actibus apostolorum secundus iste psalmus (Act. XIII, 33). Primus, quod facile solvitur; titulatorum enim psalmorum primus est, cum [Col. 0643D] primus titulo careat. Quantum vero ad ordinem psalmorum, secundus, alioquando enim centum quinquaginta non essent. Si vero sit secundus, sive cum primo idem, semper cum superiori continuatur. Sciendum est autem titulos psalmorum, intentiones, vel per rei gestionem, vel per vocis interpretationem, vel etiam per utrumque designare. Per rei gestionem, cum aliquid gestum quod ad figuram pertinet denotatur, ut quando dicitur: David psalmus; cum fugeret a facie Absalon, quod ad Christi figuram factum est. Per vocis interpretationem, quando sola vocis interpretatione, sine rei gestione psalmi designatur intentio, ut in hoc secundo psalmo, cujus titulus talis est: Psalmus David. Quod sic exponitur: Psalmus, id est tractatus iste attribuendus [Col. 0644A] est Christo, qui jure dicitur David. David enim interpretatur desiderabilis. Christus vero desiderabilis est juxta illud Jacob: »Ipse erit exspectatio gentium (Gen. XLIX, 10).« Interpretatur quoque David manu fortis. Christus etiam manu fortis est, quia diabolum debellavit, juxta illud: »Nunc princeps hujus mundi ejicietur foras (Joan. XII, 31).« Psalmus autem aliquando pro ipso tractatu, aliquando pro bono opere ponitur. Psalmus enim symphonia est, quae cum opere manuum musico instrumento fit, ideoque, pro opere alioquando ponitur. Psalmus autem iste vox Capitis est, de Passione sua Judaeos et gentes tribulantes se increpantis. Quod ideo facit, ut consequenter ostendat nullum fructi eos inde habuisse, sed econtrario damnationem in [Col. 0644B] futuro recepturos, se vero Resurrectionis gloriam et Ascensionis totumque mundum recepisse, secundum quod homo erat et ejus imperium. Nam secundum divinitatem ante saecula cum Patre Dominus omnium existebat. Et hoc sic dicit:

Quare fremuerunt, id est frement gentes, id est Romani milites qui me crucifigent? Quare, id est qua utilitate frement, id est irrationabiliter agent in me? Nulla. Fremere vero leonum est, qui irrationabiles sunt. Ideoque gentes, id est gentiles dicit in se in sui crucifixione fremuisse, id est irrationabiliter sine causae oppositione eum crucifixisse. Judaei enim, etsi non habent causam, se tamen causam dicebant habere, juxta illud: »Hic homo non est a Deo, qui Sabbatum non custodit (Joan. IX, 16).« [Col. 0644C] Et alibi: »Secundum legem debet mori, quia Filium Dei se fecit (Joan. XIX, 7).« Ideoque bene subjungit: Et populi, id est Judaei qui mihi in populum esse debent, sicut scriptum est: »Ego ero tibi in Deum, et tu eris mihi in populum (Lev. XXVI, 12).« Quare, id est qua utilitate assequenda, meditati sunt inania, id est meditabuntur me detinere in morte, ne mundus post me abeat, quod inane erit. Cum dicit meditari, notat eos multum in causa mortis ejus invenienda laboraturos. Et non solum laboraverunt minores, sed etiam reges. Et non sui ipsius reges, sed et reges terrae, id est terreni: uterque; scilicet, Herodes unus in Nativitate, alter in Passione et Pilatus. Quare astiterunt, id est astabunt. [Col. 0644D] Et est positum pro institerunt, cum in Hebraico sic habeatur: Et principes sacerdotum, id est Caiphas et Annas, et caeteri convenerunt, id est convenient in unum, malitiose agentes adversus Dominum Patrem, et adversus me Christum, id est regem ejus, id est ab eo constitutum. Cum autem dicit non Patrem, sed Dominum, gravius ejus notat, quasi diceret: Cum ipsi servi, ille Dominus esset, indignum fuit eos illius adversari decreto, cum me regem ab eo constitutum respuerunt, 6 et in morte detinere voluerunt. Cum autem dicit: Dirumpamus, etc., apostropham facit ad suos, adhortans ne ab illis metu aut blanditiis incorporentur, ne ob id in futuro, sicut et ipsi, damnentur. Illi frement et meditabuntur, et convenient adversus Dominum. [Col. 0645A] Ego autem, et vos membra mea dirumpamus, id est destruamus vincula eorum, id est blanditias, quibus ad imitandum se volunt vos vincere. Et projiciamus a nobis, id est despicite, vos, jugum ipsorum, comminationem scilicet tribulationum mortis, qua volunt vos cogere, quasi jugo. Quasi dicat: Neque blanditiis seducamini, neque metu terreamini. Quod vero dicit dirumpamus et projiciamus, non ideo dicit quod ipse jam non ruperit et projecerit, sed, ut magis ad hoc impellat, utitur hoc modo locutionis, vel, ut innuat eos, non per se, nec sine suo auxilio posse dirumpere et projicere. Cum vero dicit: Qui habitat, etc., ostendit quid in illa adversatione assequentur, damnationem scilicet. Et sic continuat.

Dixi: Quare fremuerunt, etc. Ad hunc scilicet [Col. 0645B] effectum deventuri, quod ille qui habitat, non in impiis, sed in coelis, id est in sanctis qui sunt in virtutibus excelsi, sicut coeli irridebit eos, id est in futuro dignos irrisione fuisse ostendet; cum suos, gloriosos, illos vero faciet apparere dejectos, juxta illud Salomonis: Stabunt justi in magna constantia adversus eos qui se angustiaverunt (Sap. V, 1). Et non qualicunque modo irridebit, sed Dominus, id est ille qui Dominus est in rebus, potens malos damnare, justos salvare, subsannabit eos, id est subsannatione dignos ostendet, id est irrisione propter indignationem. Subsannare enim est nares propter indignationem contrahere. Et tunc cum irridebit, loquetur ad eos, scilicet ad Judaeos, in ira sua, id est in comminatione mortis, quae solet esse malus [Col. 0645C] effectus irae, sic dicens: Discedite a me (Matth. XXV, 41), etc. Et postea conturbabit, id est damnabit eos in furore suo, id est in morte, quae dicitur furor ejus, id est vindicta. Vindicta enim effectus irae esse solet. Vel si dicatur: Vox ibi elementaris non futura, erit una expositio; alterius, sic: Loquetur ad eos in ira sua. Et hoc non verbaliter, sed conturbabit eos in furore, id est vindicta; et non in injusto, sed suo, id est justo. Ipse enim est judex justus. Quod est dicere: Ipsa damnatio erit eis judicii locutio. Sequitur: Ego autem, etc. Quod sic continuatur: Ipsi qui putaverunt sibi utilem mortem meam, conturbabuntur. Ego autem quem annihilare putaverunt, propter obedientiam mortis constitutus sum, id est [Col. 0645D] ero, rex ab eo super Sion, id est super Judaeos, illos scilicet qui sunt Sion, id est speculantes aeterna. Sion dico existentem montem, id est qui per hoc quod sunt mons, scilicet Sion. Et exponit in quo sunt mons. Non in nequitia, sed in sanctitate; et hoc per eum, non per se. Et hoc est quod dicit montem sanctum ejus. Et per hoc erunt mons quod ego ero eis praedicans praeceptum ejus. Et non solum super Sion constituar, sed etiam super gentes. Et ostendit per auctoritatem sic: Nam Dominus, id est Pater, qui Dominus est in rebus, et potens est mihi cuncta subjugare, dixit, id est constituit in providentia, ad me, id est tale, quidquid ad me pertinet.

Et exponit quid dixerit: Postula a me, id est esto mihi obediens usque ad mortem. Et per illam obedientiam, [Col. 0646A] quasi verbis postula a me gentes. Et ego qui ut Dominus potens sum, dabo tibi gentes haereditatem tuam, id est ut sint haereditas tua, ut excolas eas sicut aliquis haereditatem excolit. Et non paucas gentes dabo, sed terminos terrae dabo possessionem tuam. Per terminos terrae, omnes gentes designat. Non quod omnes, sed quia de omnibus erat daturus, testante Apostolo: »In nomine Jesu omne genu flectatur (Philip. II, 10),« id est omnismodi genu. Vel determinatio sic esse potest: Dabo gentes, et non omnes, sed terminos terrae, id est terminantes in se terrenitatem, id est finientes. Et bene prius haereditatem, post vero dicit eis possessionem. In primis enim excolet eos ut haereditatem, postea vero possidebit, id est dominabitur eis, dabo gentes, et Sion, [Col. 0646B] et merito. Nam reges eos in virga ferrea, id est in inflexibili regimine, 7 ut neque morte neque vita separentur a charitate (Rom. VIII, 38). Et ut bene regantur, confringes eos, tanquam vas figuli, id est in ea parte in qua sunt fragiles, ut vas figuli, secundum vitia scilicet. Et quia posset quaeri quare, propter mortis obedientiam, gentes ei sit daturus; cum nulli prophetarum, propter eum morientium, istud dederit. Quare, hoc exponendo praemittit sic: Dabo tibi soli gentes, nam tu es Filius meus, et non carnaliter genitus neque temporaliter, sed ego genui te hodie, id est perpetualiter. Et bene dicit hodie, nam in divinitate non est transmutatio nec vicissitudinis obumbratio (Jac. I, 17). Sed ibi hodie, id est immutabile praesens. Et bene dicit genui, quod perfectum [Col. 0646C] tempus est, ne quia dixerat hodie, videretur nunc incipere. Perfecte enim genitus est. Quasi dicat: Tu es Filius meus consubstantialis.

Demonstrato se regem esse ex paterna auctoritate, facit apostropham ad illos quorum rex est, adhortans illos et instruens sic: Et quando quidem rex vester sum, vos prius servi peccati, nunc autem reges effecti; mihi enim servire regnare est, intelligite. Et vos qui intelligere non potestis, intelligere namque perfectorum est, erudimini a doctoribus. Et exponit quos vocet reges, sic: Vos reges dico qui judicatis, id est damnatis in vobis per confessionem, terram, id est terrenitatem, dico intelligite erudimini, et sic servite Domino, et non negligenter; »maledictus [Col. 0646D] enim qui facit opus Domini fraudulenter (Jer. XLVIII, 10),« sed in timore: »Initium enim sapientiae timor Domini (Prov. I, 7).« Et non in servili timore, sed exsultate ei, id est exsultando et timendo servite ei. Quasi dicat: Casto timore servite ei, et sic exsultate, ne insolescatis, sed semper sitis in tremore, ut »qui stat videat ne cadat (I Cor. X, 12).« Et si in serviendo Domino occurrerit vobis disciplina, id est tribulatio, quae est disciplina, id est correctio ejus, apprehendite ipsam disciplinam, id est non inviti, sed libenter eam suscipite. Apprehendere enim libenter capere est. Et vos intelligentes, hoc facite duplici causa, ne, si non servieritis, et non apprehenderitis, quando, id est aliquando irascatur Dominus, quasi dicat: Non timore poenae, [Col. 0647A] sicut servi dominis, sed ideo ne offendatur Deus, sicut filius non timore poenae servit patri, sed ne ipsi displiceat. Et ideo servite et apprehendite, ne pereatis de via justa. Quod est dicere: Ne pereat in vobis justitia quae est via per quam venitur ad vitam. Quasi dicat: Ne perdatis justitiam, et vos, erudimini, qui non estis adeo perfecti ut his de causis serviatis et apprehendatis, servite et apprehendite hac causa; nam beati erunt qui bene servientes confidunt in eo. Nam in non servientibus non est confidentia, sed praesumptio. Et per hoc quod dicit: Beati qui confidunt in eo, datur intelligite contrario, per aposiopesim, quod miseri omnes qui non confidunt. Et beatitudo illa et felicitas illa apparebunt, cum ira, id est vindicta ejus exarserit. Et hoc futurum [Col. 0647B] est in brevi tempore. Bene dicit exarserit. Nunc enim ardet secundum animae excaecationem, tunc vero extra ardebit, id est plus ardebit, in corporis scilicet et animae damnationem.



IN PSALMUM III.

Titulus tertii psalmi, Psalmus David, cum fugeret a facie Absalon filii sui. Hic titulus hujus psalmi tertii, et secundum historiae denotationem et secundum vocis interpretationem, intentionem psalmi exprimit. Quod enim David a filio dicitur persecutus fuisse, significabat Christum a discipulo suo, qui filius ejus erat specialis, persequendum fore. Absalon autem David filius, patris pax interpretatur. Non quod erga patrem pacem haberet, sed quia cum eum persequebatur, pater erga eum pacem semper habebat. [Col. 0647C] Ita et Christus cum a Juda filio suo traderetur, pacem erga eum habens, osculum etiam ei non denegavit. Sicut autem ille pro nequitia periit suspendio, sic et Judas periit pro venditionis flagitio. Et bene titulum hunc ante titulum Miserere mei, Deus (Psal. L), posuit, qui talis est: Psalmus David cum intravit ad Bethsabet. In hoc quippe innuitur non ad historiam psalmum istum intelligendum esse. Si 8 enim ad historiam esset accipiendum, utique post Miserere mei, Deus, secundum historiae seriem esset ponendus. Titulus vero sic exponitur: Psalmus David cum fugeret a facie Absalon filii sui. Quod est dicere: Psalmus, id est tractatus iste attribuendus est David, id est Christo, continens illud [Col. 0647D] negotium quod contigit ipsi Christo cum fugeret, id est cum recederet, a facie, id est a praesentia Absalon, id est Judae filii sui, id est discipuli sui: »Tunc cum misisset diabolus in cor ut traderet eum Judas Simonis Iscariot (Joan. XIII, 2).« Et est vox Capitis, de multiplicatione persequentium se sine causa admirative agentis, non ut admiretur, cum Dei dispositione sciat esse futurum, sed quia posset inde quilibet admirari. Quod, ut ostendat quid ex illa persecutione sit assecuturus, ne credentibus in se admiratio aliqua relinquatur. Et hoc sic dicit:

Domine, quid multiplicati sunt qui tribulant me? Quid, est dicere: Cum, tu Pater, sis Dominus omnium, in regno tuo nil debeat esse temerarium, ad quid futurum permisisti quod multiplicati sunt inimici [Col. 0648A] mei, tribulantes me operatione, consilio, voluntate? Multiplicati erunt adeo quod discipulus meus eis adjungatur. Sicut alibi dicit: »Tauri pingues obsederunt me (Psal. XXI, 13).« Sequitur, et ex ipsis tribulantibus: Multi insurgunt, id est insurgent adversum me accusatione, sicut in Evangelio legitur: »Et accusabant eum in multis (Marc. XV, 3).« Et ex ipsis tribulantibus etiam multi animae meae, quantum in se nocivi dicunt, id est dicent: »Venite, occidamus eum (Sap. II, 10), quia non est salus ipsi in Deo ejus.« Quod est dicere: Creatorem facit Deum et patrem suum; sed ipse dereliquit eum, sicut alibi dicitur: »Filium Dei se nominat. Venite, opprimamus eum, quia non est qui liberet eum (ibid., 3).« Praemissa admiratione [Col. 0648B] quam aliquis posset habere, ad ostendendum passionis suae fructum accedit, cum dicit: Ipsi tribulant me morte, et multimoda anxietate: Tu autem, Domine, qui potens es ad succurrendum, cum sis Dominus omnium, es, id est eris, susceptor meus, id est medicus et patronus, resuscitabis me. Suscipere enim medicorum est, ut aegros sanent, et patronorum, ut patrocinentur oppressis. Et ipsi dicunt: Non est salus ipsi. Tu vero non solum eris salus resurrectionis, sed gloria mea, id est faciens me gloriosum Ascensione, et totius mundi imperio. Et ipsi insurgunt accusantes et detrahentes et deprimentes, dicentes me seductorem. Tu vero exaltans caput meum, id est mentem meam virtutibus et immunitate peccati. Caput dicitur mens, quia dignior [Col. 0648C] pars est hominis sicut caput corporis. Cum vero dicit: Voce mea, etc., apostropham facit ad auditores, instruens eos, ut, in tribulatione positi exemplo suo clament ad Dominum et exaudiantur, et hoc sic dicit: O auditores, ut me suscipiat, et sit gloria mea, et exaltet caput meum, ego clamavi, id est clamore intenso agam, voce mea, non vana voce, sed voce mea, id est procedenti ex bona intentione mea: vel mea, id est mihi utili: ad Dominum, id est ad Deum, qui potens est succurrere. Nam Dominus omnium est. Et bono meo clamavi, id est clamabo. Nam exaudivi, id est exaudiet me, id est ita audiet me quod impetrabo. Exaudivit, inquam (ut sciant unde illa exauditio procedet), de monte [Col. 0648D] sancto suo, id est de eminentia sanctae justitiae suae, quae dicitur mons, eo quod alta et summa sit, sicut alibi dicit: »Justitia tua sicut montes (Psal. XXXV, 7),« vel exaudiet me de monte, id est pro me, qui sum mons sanctus ejus, id est in virtutibus excelsus, vel de monte exaudiet, id est propter hoc quod ego futurus sum mons sanctus ejus, sicut scriptum est: »Erit praeparatus mons domus Domini super verticem montium (Mich. IV, 1),« id est munimentum totius Ecclesiae, sicut mons munimentum est confugientibus ad se juxta illud propheticum: »Venite ascendamus ad montem Domini: (Isa. II, 3).«

Et necesse est ut exaudiat. Nam ego dormivi, id est dormiam, et soporatus sum, id est soporabor, et [Col. 0649A] post qui a me exaudiatur, exsurrexi, id est exsurgam. Et bene dicit: Non surgam, sed exsurgam; 9 id est extra aliorum surrectionem surgam. Gloriosior enim ero cunctis aliis resurgentibus. Per hoc quod dicit dormiam, innuit quia non longa erit mors illa, sed ad horam, unde possit cito excitari, sicut aliquis de dormitione. Per hoc quod dicit soporatus, innuit quod cum quiete erit, et cum securitate resurgendi. Soporatus namque dicitur qui secure dormit, vel quia dixerat dormiam, id est brevem mortem patiar. Ne putaremus quod mox resurgeret, addit: Soporatus ero, id est aliquantulum dormiam. Ostensa utilitate sua de morte sua, ostendit et jam utilitatem membrorum; sic dico, quia Dominus susceptor meus erit, id est suscipiet me, id est [Col. 0649B] resuscitabit: Non timebo millia populi circumdantis me, id est meos. Per hoc quod dicit millia populi circumdantis, designat multam fore persecutorum turbam. Quasi dicat: Quia ego vici, et mei vincent; non timebo ne mei vincantur. Sicut alibi dicit: »Confidite, quia ego vici mundum (Joan. XVI, 33):« dico: Non timebo. Et ut ipsi vincant, tu, Deus, qui potens es, et videris persequentibus impotens, exsurge, id est potens appare. Et salvum fac me, id est meos, ne cedant hostibus. Et dignum est; nam es Deus meus, id est meorum, et non alius. Et hoc video, per contrariam sententiam, quia salvabis meos; nam destrues adversarios. Ostensio per contrarium. Et hoc sic dicit: Salvabis meos. Et hoc inde scio quia percussisti, id percuties, scilicet [Col. 0649C] destrues, et in corpore et in anima, omnes adversantes mihi in passione sine causa, vel mihi, id est meis, et non solum minores, sed etiam dentes peccatorum, id est illos qui sunt dentes inter peccatores, id est incorporantes minores in malum, sicut dentes atterunt cibum ut incorporent. Contrivisti, id est conteres, id est destrues ex toto, vel, dentes, id est corrosores detrahentes mihi vel meis. Et quia pro suis oraverat, diceret aliquis: Ad quid pro eis oras? nam possent, si bene vivant, per se salvari. Et ideo adjungit: Necessario oro Deum ut exsurgat; nam Domini est salus, id est nullus poterit salvari ab incorporatione inimicorum, nisi per eum qui Dominus est, potens justos salvare et malos [Col. 0649D] damnare. Modo facit ad eum apostropham ex nimia affectione, sic: Per te est salus ab inimicis in hoc mundo, et non solum hoc, sed benedictio, id est aeterna remuneratio ventura super populum tuum, id est ventura de superioribus in illis qui, prius filii perditionis, sunt futuri populus tuus. Erit tua, id est per te data, sicut scriptum est: »Nemo potest venire ad me, nisi Pater meus traxerit illum (Joan. VI, 44).«



IN PSALMUM IV.

Sequitur titulus quarti psalmi; qui talis est: In fine psalmus cantici David. Qui sic exponitur: Psalmus, canticum istud, id est tractatus est dictus psalmus cantici, eo quod principaliter tractat de psalmo, id est de bono opere, et secundario de cantico, [Col. 0650A] id est de remuneratione boni operis. Attribuendus est David, id est perfectae Ecclesiae; quae est manu fortis contra diabolum. David, dico, tendenti in finem, id est in Christum, finem prophetiae et legis. Psalmus dicitur symphonia illa quae manuum exercitio fit in aliquo instrumento musico, quae vulgo Luydas dicitur. Et quia delectabile est, et opere fit manuum, pro bono opere ponitur; quod cum exercitio manuum factum Deum delectat. Canticum autem symphonia dicitur, qua viva voce expressa, magis quam psalmo animus delectatur, ideoque pro remuneratione futura quae dulcior erit opere bono ponitur. Et est vox perfecta Ecclesiae, imprimis minores exemplo sui informans, ut in tribulatione orare, sicut et ipsa, non cessent, et [Col. 0650B] exaudiantur, sicut et ipsa; postea vero infideles ab infidelitate ad fidem revocantis et ad poenitentiam, et malorum cessationem bonamque operationem vocantis, et sic ad spem remunerationis exemplo suo eos inducentis. Et hoc sic dicit.

10 Cum invocarem, exaudivit me Deus justitiae meae. Quod sic exponitur: O vos minores, invocate Deum in tribulatione vestra, et exaudiemini; nam cum invocarem exaudivit me, id est audivit, ut impetrarem, Deus opifex justitiae meae, id est qui fecit me justam, ut digna essem ad audiendum. Modo facit apostropham ad Deum ex nimia affectione, quasi gratias agens, et exponens in quo eam exaudivit, dico exaudisti. Et verum est; nam in tribulatione positae dilatasti mihi, id est dilatationem dedisti [Col. 0650C] mihi. Quasi dicat: Cum tribulantes me, angustam vellent et parvam facere justitiam meam, fecisti econtrario magnam et dilatatam; et tu, qui jam exaudisti, exaudi iterum orationem meam, id est mihi utilem, et ex mea intentione recta procedentem, et exponit unde exaudiet. Sic dico exaudi, id est miserere mei, ne cedam tribulantibus, vel mei, id est meorum ne cedant. Per hoc quod cum reiteratione orat, instruit minores incessanter orare, juxta illud Apostoli: »Sine intermissione orate (I Thess. V, 7);« et illud Evangelii: »Orate ne intretis in tentationem (Luc. XXII, 20).« Instructis minoribus paucis verbis, conversionem ad infideles facit, instruens eos pluribus verbis, cum [Col. 0650D] majori egeant instructione quam qui aliquantulum sunt instructi, et prius ostendit vana esse quae colunt, quantum ad gentiles, et mendacem excusationem, quantum ad Judaeos: et sic dicit: Filii hominum, etc. Quod sic exponitur: Ego jam exaudita sum, et vos, si similiter clamaretis, similiter exaudiremini. Et, vos filii hominum, usquequo eritis gravi corde? Hoc dictum est communiter, et Judaeis et gentibus. Et bene dicit filii hominum, quasi dicat: Vos qui non ex irrationalibus animalibus, sed ex rationalibus processistis, ex hominibus scilicet, non creaturam sed Creatorem colentibus. Nullus enim, etiam gentilis est qui, ex illis qui Dei notitiam habuerunt, longa licet sanguinis serie non processerit, ut ex Abraham multi, et Noe caeterisque fidelibus. [Col. 0651A] Et omnes ab Adam et Eva qui Dei notitiam habuerunt. Et bene dicit usquequo gravi corde, quasi diceret: Vos qui usque ad adventum Christi grave cor et in terrenis depressum habuistis, usquequo habebitis, id est quare tandem post ejus adventum non convertimini? Et exponit in quibus grave cor habeant, cum addit: Vos gentes, ut quid, id est propter quam utilitatem, diligitis vanitatem, id est adorare idola, quae vana sunt et vacua a deitate quam in eis esse creditis? Et, vos Judaei, ut quid quaeritis mendacium, id est excusationem de incrudelitate vestra, dicentes non advenisse Messiam? Quod mendacium est. Scitote illa esse vanitatem, o gentes, et excusationem vestram esse mendacem, o Judaei. Et cum hoc, scitote quoniam Dominus, id est [Col. 0651B] Pater, qui cum sit Dominus, potens est ad eum mirificandum, mirificavit, id est mirum fecit miraculis, sanctum suum, id est Filium suum, qui antonomastice dicitur sanctus ejus. Et hoc effectu tali potest ostendi quod vere eum mirificavit; nam Dominus Pater exaudiet me cum clamavero, id est recta postulatione oravero ad eum, sicut scriptum est: »Quodcunque petieritis Patrem in nomine meo, fiet vobis (Joan. XIV, 13).« Vel ita dico, quia mirificavit, id est Dominum omnium fecit, et ipse factus Dominus secundum quod homo, exaudivit me, etc. Post orationem conversionis instruit eos ad poenitentiam, et ad cessationem a malis et bonam operationem; sic dico imprimis scitote, etc. Et sic irascimini vobis, id est poenitentiam habete [Col. 0651C] de perpetratis sceleribus, et post, nolite peccare, et quia indefinite dixerat nolite peccare, et hoc impossibile est; nullus est enim qui saltem in cogitationibus non peccet, ut Joannes ait: »Si dixerimus quia peccatum non habemus, nosmetipsos seducimus, et veritas in nobis non est (I Joan. I, 8),« determinat. Sic dico: Nolite peccare, et quia a cogitatione peccandi nequitis cessare, saltem compungimini ne perveniatis ad consensum de his illicitis quae dicitis, id est cogitatis in cordibus vestris, scilicet et in illis cordibus quae tunc sunt cubilia ferarum, id est diabolorum. Cubilia enim proprie sunt ferarum. Post hoc instruit eos ad bonam operationem; 11 sic dico: Irascimini et nolite peccare, et [Col. 0651D] sic sacrificate sacrificium, antea enim non possetis. Et non sacrificium taurorum, sed sacrificium justitiae, id est tale sacrificium quod faciat vos justos, bonam scilicet devotionem et operationem.

Et ideo sperate in Domino, id est spem remunerationis habete in Domino. Et postea ne spem amittatis, ne sitis de illis multis qui multi dicunt: Quis ostendit nobis bona? Quod est dicere: Vos Christiani dicitis esse aeterna bona, sed quis habens, demonstrans in se visibiliter illa bona, potest ostendere per hoc nobis revera esse illa bona? Nullus, ostenso hoc quod quidam infideles dicunt: et non esse scilicet aeterna bona, dicit se non credere illa non esse, ut ad haec speranda alios attrahat; sic ipsi dicunt. Nullus potest ostendere eis. Nobis autem [Col. 0652A] per rationem nostram ostensum est. Nam, o Domine, super nos, id est in superiori, id est digniori parte nostri, in anima scilicet est signatum, id est impressum lumen, id est claritas vultus tui, id est Filii tui; quasi dicat: Quia rationales sumus ad imaginem tuam, id est ad modum Filii tui, qui est vultus tuus et imago tua, id est similis et aequalis in divinitate, ita quod in nullo sit dissimilis, et bene dicit signatum per similitudinem. Nam sicut sigillum cum sit imago, cerae impressum figuram sibi similem ibi ponit, quae tamen in aliquo dissimilis est, ita rationalitas mentibus nostris est impressa ad similitudinem rationalitatis Filii Dei, qui vultus est Patris. Et quia rationalis sum, dedisti laetitiam mihi non terrenorum, sed rerum existentium [Col. 0652B] in corde meo, id est quae ego spero in corde meo, aeternorum scilicet bonorum; illi autem qui dicunt: Quis ostendit nobis bona? econtrario laetantur in terrenis. Nam multiplicati sunt, id est multiplicem habent laetitiam provenientem a fructu frumenti et vini et olei sui, et bene dicit sui; nam illud non pro Deo erogantes sibi totum retinent. Et per has tres partes dat intelligendum esse omnia terrena, et quia dixerat dedisti laetitiam in corde meo, exponit cujus rei sit illa laetitia sic, ipsi multiplicati sunt a fructu, etc. Mihi vero dedisti laetitiam inde quod ego in futuro dormiam, et pro, id est requiescam a praesentibus tribulationibus, positus in pace, et non in pace commutabili, sed tendente in ipsum, id est in aeternum: sicut scriptum est: [Col. 0652C] »Absterget Deus omnem lacrymam ab oculis sanctorum, et jam non erit amplius neque luctus, neque clamor, sed nec ullus dolor, quoniam priora transierunt (Apoc. XXI, 4).« Sequitur: quoniam tu, Domine, etc. Quod sic continuat, dico quod quiescam, et hoc ideo quia hoc solum spero, et hoc sic dicit aequipollenter, quoniam tu, Domine, id est tu, qui potens es et Dominus omnium. Constituisti, id est firmum fecisti, me in spe singulariter, id est in hac spe singulari, ut nihil sperem, nihil optem praeter te.



IN PSALMUM V.

Sequitur titulus quinti Psal. qui talis est: In finem pro ea quae haereditatem consequitur. Psalm. David. [Col. 0652D] hic mittit nos ad historiam duarum mulierum Abrahae, quarum una expulsa est ab haereditate, Agar scilicet; altera vero haereditatem consecuta est, Sara videlicet. Per Agar quippe ancillam Synagoga, quae timore servili legi carnaliter obediens fuit, exprimitur. Per filium quippe Agar, falsi Christiani et haeretici, qui, sicut Synagoga, sapiunt ea quae carnis sunt, qui tamen Dei uxor fuerunt, ei scilicet in cognitione conjuncti. Et hi ab haereditate gloriae perennis depellentur, sicut scriptum est: »Ejice ancillam, et filium ejus (Gen. XXI, 10; Gal. IV, 30).« Per Saram vero et filium ejus Ecclesia cum filiis suis exprimitur, quae in futuro aeterna gloria haereditabitur. Titulus vero sic exponitur: Psalmus iste attribuendus est David; id est, perfectae [Col. 0653A] Ecclesiae tendenti in finem, id est in Christum, qui finis, id est terminus est justorum; citra quem et ultra quem nemo justorum consistit, sed in eo, juxta Apostolum, »Multi unum corpus sumus in Christo (I Cor. XII, 20),« David dico, oranti pro ea quae haereditatem aeternae patriae consequitur: nunc spe, quandoque consecutura re, id est per se. Sed per hoc quod ponit pro ea quae 12 haereditatem consequitur, quod innuit per contrarium aliam esse quae non consequetur, id est Synagogam et falsos Christianos et haereticos, intendit vero in hoc psalmo Ecclesia orare Deum, ut tandem illam haereditatem consequi possit. Postea vero enuntiat se haereditandam, illos autem expellendos esse, et ideo sic orat ut se non sola operatione et cogitatione, sed etiam [Col. 0653B] voce exercendo majorem erga Deum affectionem habeat. Ideoque se haereditandam, illos autem exhaeredandos esse denuntiat, ut sic eos ab injustitia sua retrahat, et hoc sic dicit.

Verba mea, id est quae vana et phantasmatica non sunt, sed talia qualia ego proferre debeo, ex recta intentione procedentia, auribus percipe, id est audi, Domine. Quod dicit auribus percipe, ad humanum modum dicit, quasi dicat audi ut impetrem. Bene dicit, Domine, cum posset dicere, sponse, ut humilior sit, quasi dicat: Qui Dominus meus es, cujus voluntates meis voluntatibus praepono. Et quia verbis nequeo semper orare, si aliquando bona devotione oravero, intellige clamorem meum, id est gratam habe illam devotionem quae te orat sicut intensus [Col. 0653C] clamor, et ut verba mea magis magisque digna sint tua exauditione, intende, id est intentionem da, id est perseverantiam voci orationis meae, id est voci meae oranti, et merito. Nam rex meus, id est me regis, habeo me non secundum regnum meum, sed secundum regnum tuum, et Deus meus. Non sum de illis »quorum Deus venter est (Philip. III, 19),« non aufero locum deitati tuae in me, quasi dicat: Debes mihi acquiescere, quia habeo me secundum velle tuum, non secundum meum. Oratione facta, se exaudiendam enuntiat, sic: Dico percipe, intellige, et revera mane exaudies vocem meam, id est in die judicii quod clarum erit ut mane, perficies petitionem meam, o Deus qui potens es, cui me servam [Col. 0653D] feci, quoniam ego et oro et orabo perseveranter ad te promerendum, non ad aliquid terrenum, quasi dicat: Quia postulo quod postulare debeo, te scilicet. Cum dicit mane exaudies, innuit quia in ipso principio diei judicii petitionem ejus perficiet. Mane namque principium est diei, et exponit de quo exaudiet? Sic dico exaudies, et sic mane, id est die judicii astabo, id est praesens ero tibi corporali praesentia, secundum illud: »Ubi ego sum, illic et minister meus erit (Joan. XII, 26),« et illud: »Cohaeredes autem Christi (Rom. VIII, 17),« et non solum astabo, sed videbo te facie ad faciem juxta Apostolum: »Videmus nunc per speculum, tunc autem facie ad faciem (I Cor. XIII, 12),« et inde scio quod astabo, quoniam cum sis Deus et tuae naturae, [Col. 0654A] scilicet iniquitas repugnet, non es volens iniquitatem; iniquum enim esset si me te solum, sicut petere debeo, petentem non admitteres, et per contrarium iterum certa sum, quia astabo et videbo; nam neque malignus, id est Judaicus populus qui malignus est, id est sterilis a bono, habitabit juxta te, id est non erit haeres haereditatis aeternae tecum, sicut testatus es. »Auferetur a vobis regnum Dei, et dabitur genti facienti fructus ejus (Matth. XXI, 43):« neque injusti, id est falsi Christiani qui ab injustitia sua non desistunt, permanebunt ante oculos tuos, id est ante praesentiam tuam. Venient quidem ante te ad judicium, sed non permanebunt, id est diu manebunt ante praesentiam tuam, sicut scriptum est. »Tollatur impius ne videat gloriam Dei (Isa. [Col. 0654B] XXVI, 10).«

Vere non permanebunt, nam tu odisti et semper oderis omnes qui operantur iniquitatem, non qui operati sunt et cessaverunt, sed qui operantur quandiu vivunt, perseveranter; et tu perdes et in corpore et in anima omnes qui loquuntur mendacium, id est haeresim, quibus non sufficit cogitare, nisi proferant ore, non qui locuti sunt et respuerunt, sed qui cum perseverantia loquuntur, et quia indeterminate dixerat mendacium, cum multa mendacia venialia sint, determinat de quibus mendacibus intendat, faciens apostropham ad 13 auditores ut illos a mendacio illo deterreat; sic dico, quia perdet et verum est; nam dominus, id est ille qui dominus est et potens et justus, abominabit, id est tam vehementer exsecrabit, [Col. 0654C] quod nec hominem esse reputabit, virum effusorem sanguinum, id est illum mendacem qui est vir sanguinum effusor, id est qui est interfector hominum, et exponit qualiter interfector sit, cum addit: Et dolosum, id est et illum virum sanguinum, dico qui interficit proximos suos dolo verborum suorum, id est haeresi sua. Et non dicit sanguinum eo quod sanguinem effundat, sed quia interficit sicut ille qui sanguinem effundit, et bene ponit non hominem sed virum, cum ad hoc omnibus viribus nitatur ut mentiatur; et merito singulariter virum ponit, cum pluraliter omnes posuisset, ut ostendat in hoc quod mendaces sunt, unam massam esse; cum autem de his dicat perdes et abominabitur, et [Col. 0654D] de aliis dixerat non habitabit, non permanebunt, innuit eos gravius esse puniendos.

Cum vero subjungit: Ego autem introibo, etc., idem est quod superius posuit verbis aliis: mane astabo, et videbo. Sed quia dixerat se astituram et visuram propter merita sua, quia scilicet et recte et quid orandum erat, orabat; repetit ut ostendat se non propter merita tantum, sed per Dei misericordiam etiam intraturam: et hoc sic dicit dolosum abominabitur Dominus, ego autem introibo in domum tuam, id est in Jerusalem coelestem; confidens in multitudine misericordiae tuae, id est in multiplici misericordia tua, non in meis meritis tamen, et ut introire possim hic prius existens in timore, et non servili, sed tuo, id est in casto timore: [Col. 0655A] qui tuus est, id est tibi valde gratus; adorabo te, faciens te Deum, et me creaturam; veniens ad templum sanctum tuum recipiendum, id est ad corpus tuum, quod est sanctum templum Deitatis: vel ita veniens ad hoc quod sim sanctum templum tuum juxta Apostolum: »Nescitis quia templum Dei estis (I Cor. VI, 19).« Et ut hic recte adorem et sic introeam, o Domine, me positum hic: in justitia tua deduc, id est duc de virtute in virtutem, et ut deduci possim dirige, id est directam fac in conspectu meo, id est in consideratione mea viam tuam, id est divinam Scripturam tuam quae per te data nobis est via fidei; quasi dicat. Non permittas me in illa deviare, sed rectum intellectum in ea da mihi: et hoc oro propter inimicos meos, [Col. 0655B] qui mihi insidiantur, ut deviare faciant, et propter inimicos ideo oro; quoniam in ore eorum non est veritas, id est falsa loquuntur, et hoc ideo, quia cor eorum vanum, id est vanis cogitationibus plenum: propter arrogantiam enim ut subtiles videantur, falsa de Deo loquuntur, et cum non sit in eis veritas, non solum se interficiunt, sed guttur eorum est patens sepulcrum, id est per vocem quae procedit de gutture eorum sunt comparabiles sepulcro patenti. Sicut enim sepulcrum patet ut corpus receptum putre et fetidum faciat; ita et eorum mala doctrina patet ut insontes in exemplum sui recipiant, et foedos reddant: et ut sepulcrum patens essent prius agebant dolose linguis suis, id est verbis suis immiscentes prius veritatem falsitati, ut facilius [Col. 0655C] deciperent. Et quia tales sunt, o Deus, qui justus judex es: judica, id est damna illos; et hoc non est imprecatio, sed divinae justitiae concessio; quia ad hoc facit ut eos exterreat, et exponit per partes quomodo judicet: hic scilicet decidant de malo in malum secundum quod alibi dicitur: »Qui in sordibus est, sordescat adhuc (Apoc. XXII, 11):« et iste casus non erit a duritia tua, sed a cogitationibus eorum pessimis, et in futuro expelle eos a regno tuo: quod sibi praesumptione sua attribuunt, et hoc non secundum tuam inclementiam, sed secundum multitudinem impietatum eorum, id est ideo quia multas impietates habuerunt, et vere multas habuerunt; quia irritaverunt te, id est cum dulcis [Col. 0655D] esses naturaliter amaricaverunt te Deum, cum tu Dominus, ipsi vero servi essent.

Facta concessione, orat per fidelibus suis haereditandis 14 sic, ipsi expellantur, et econtrario laetentur in futuro omnes qui sperant, non in se sed in te. Facta oratione enuntiat futurum esse quod orat, ut fideles suos magis ad exspectandum hortetur, et infideles intuitu hujus laetitiae ad conversionem attrahat: dico laetentur, quod vere erit, vere exsultabunt et non horarie; sed in aeternum, et merito; quia tu inhabitabis in eis, id est deitatis tuae claritatem effundes in eos, sicut alibi dicitur: Quando erit Deus omnia in omnibus (I Cor. XV, 28) et non parum exsultabunt, sed gloriabuntur, id est pro maxima gloria gaudebunt: et hoc in te non se, attribuentes [Col. 0656A] eam gloriam non sibi sed tibi. Omnes qui diligunt nomen tuum, id est qui non timent pro mala conscientia sua hoc quod Dominus est. Sed diligunt nomen tuum, id est hoc quod Dominus es, et digne gloriabuntur; quoniam tu qui justus es, potens et misericors: benedices justo, id est aeternam benedictionem eis impendes: et bene dicit justo, non justis: ut ostendat unum quid in se futurum sicut Apostolus dicit: »Occurremus in virum perfectum (Ephes. IV, 13):« dico quia benedices, et ut digni simus ibi benedictionem recipere: Deus qui potens es coronasti nos, id est circumcinxisti nos hic ut scuto bonae voluntatis tuae, id est bona voluntate tua, misericordia scilicet ut scuto, id est ut sit nobis munimentum, sicut scutato scutum [Col. 0656B] munimentum est. Quod dicit, coronasti nos, per similitudinem dicit patronorum, qui oppressum ut eripiant scutatis militibus coronant, id est circumdant; ita et Christus ut ab hostibus visibilibus et invisibilibus eruat, misericordiae suae nos virtutibus circumdat et munit.



IN PSALMUM VI.

Sequitur titulus sexti, sic: In finem in carminibus pro octava psalmus David: Quod sic exponitur, psalmus iste attribuendus David, id est poenitenti, qui prius a diabolo per peccatum superatus, tandem iterum effectus est David, id est manu foris, pugnare rursus intendens contra diabolum: et jam desiderabilis Deo per poenitentiam: David dico tendenti in finem, id est in Christum in carminibus, [Col. 0656C] id est per laudes, per hoc scilicet quod laudat eum poenitentia et bona operatione sua, id est laudabilem eum ostendit. Carminibus dico actis pro octava, id est contuitu aeternae quietis, quae futura est in octava die, id est in die judicii: et videtur illud idem negotium in hoc psalmo esse quod in superiori. Pro aeterna namque quiete tractat psalmus uterque: in hoc tamen differunt: quod in superiori fideles jam certi pro illa orant: in hoc vero poenitens de peccatis dolens perpetratis, suspirans ad ipsam quietem quam se malis meritis videt amisisse, orat humiliter pro suorum delictorum remissione sic.

Domine, cui me servum per poenitentiam facio, [Col. 0656D] ne in furore tuo arguas me, neque in ira tua corripias me; quasi dicat: Non reformido quidem hic tribulationibus argui, et corripi: nam secundum Salomonem: »Quem diligit Dominus corripit (Prov. III, 12).« Siquidem »flagellat Deus omnem filium quem recipit (Heb. XII, 6);« et alibi: »Qui parcit virgae odit filium (Prov. XIII, 24):« sed hoc oro ut non arguas, id est convincas et ostendas me mala fecisse per furorem tuum mihi illatum, id est per aeternam vindictam, et quia multi non in furore sed in ira, id est in diuturna poena purgatoria usque in diem judicii punientur, tunc tandem evasuri. Addit: Neque in ira tua, id est, in illa diuturna poena corripias me, idem est hic corripias et hic arguas; sed miserere mei, Deus, id est cum misericordia in hoc [Col. 0657A] mundo me flagellis transitoriis argue et corripe. Et necesse est ut hoc orem; quoniam infirmus sum, id est debilis, non potens per me sanari; vel infirmus, id est aeger in peccatis, et quia conturbata sunt ossa mea, id est quia adeo sum infirmus quod etiam ossa mea, id est virtutes quae sunt fortitudo animae, sicut ossa corporis fortitudo: 15 sunt conturbata, id est penitus perdita et annihilata propter peccata; sana me, Domine, quia bonus medicus es et potens; vel sic continuatur: infirmus sum, id est per me non potens sanari. Et ideo sana me, Domine, qui potens es; et necesse est ut hoc orem. Quoniam conturbata sunt ossa mea, id est virtutes; debes mihi misereri, quia Dominus meus es, et ego infirmus sum. Et ideo adhuc: Quia anima mea turbata est valde, id est [Col. 0657B] conpuncta peccatis suis, et tu, Domine, cui me servum feci, usquequo differes consolari remittendo peccata? Quasi dicat: Noli diu differre, sed (ex nimio desiderio suspensive dicit) noli differre sed convertere per gratiam ad me, conversum ad te per poenitentiam, et eripe, id est vi extrahe animam meam a peccatis, et post salvum me fac, restituens me in justitiam in qua eram antequam tam graviter peccarem, et hoc non propter merita mea, sed propter misericordiam tuam, quia naturaliter misericors es, et ego non sum adhuc in morte, bene potest mihi medicina impendi, id est non sum in desperatione misericordiae tuae, et hoc probat a toto sic.

Quoniam non est in morte, id est in desperatione dicendus, qui memor sit, id est tui, id est qui memor [Col. 0657C] est misericordiae tuae; et ego memor sum: ideoque non sum in morte, et quod nullus memor est in morte, ostendit per oppositam sententiam sic: nam quis positus in inferno, id est in desperatione, qua pervenit ad infernum, confitebitur tibi, id est laudabit te de misericordia tua? Nullus. Sequitur: Laboravi, etc. Sed sic continuatur: Dico quod debes misereri, ideo quia anima mea est conturbata, id est compuncta: et non solum hoc habeo, sed ego jam in gemitu positus laboravi in jejuniis, vigiliis, et aliis satisfactionibus, et in hoc ostendit se jam magis dignum exauditione: magis enim est jam laborasse, quam solummodo gemuisse, et adhuc lavabo, id est purgabo lectum meum, id est [Col. 0657D] conscientiam meam, flendo, incedens per singulas noctes, id est per omnes noctes; non per partes noctium, id est recordans singularum noctium, id est peccatorum, quae ad noctem ducunt, ad mortem scilicet aeternam, et pro unoquoque peccato deflebo et satisfaciam, et sic purgabo conscientiam, meam, quae hucusque foeda fuit, et post rigabo, id est irriguam faciam et fertilem bonarum cogitationum Deo; stratum meum, id est conscientiam meam, quae hucusque arida fuit et sterilis dum male cogitarem. Stratus vero et lectus idem sunt hic. Conscientia vero per similitudinem dicitur lectus et stratus. Sicut enim lecto sanus requiescit, aeger vero minime quiescere potest; ita et conscientia bonis et requies, malis vero tormentum et anxietas, et ideo [Col. 0658A] laboravi; quia oculus meus, id est consideratio mentis meae, turbatus est, id est compunctus, et hoc superius dixit aliter, sic. Et anima mea turbata est valde, sed ob hoc repetit, ut addat quare turbatus est, dico turbatus est, quae turbatio processit a furore tuo, id est a cogitatione furoris, id est vindictae perpetuae, quia timebam furorem illum, et hoc ideo quia inveteravi, id est de novitate Christi in qua prius eram, in vetustatem Adae cecidi, existens inter omnes inimicos meos, non inter quosdam, sed inter omnes visibiles scilicet et invisibiles: inter vitia quae me peccare fecerunt, et peccatores qui me minis vel blanditiis vel malo exemplo suo a via justitiae revocaverunt. Perfecta satisfactione et de remissione securus, ex nimia laetitia apostropham ad [Col. 0658B] hostes visibiles facit, dicens ne laborent eum amplius revocare, quia non poterunt, et hoc sic dicit: Ego prius inveteravi inter vos, et ideo satisfaciens oravi Deum ut me sanaret, et sanavit; et ideo vos omnes qui operamini iniquitatem, non qui operati estis et quievistis, sed qui adhuc operamini, et exemplo vestro me revocare vultis, discedite a me, id est cessate me revocare omnimodo, quia nequibitis; nam Dominus, cui me servum feci, exaudivit, id est audivit ut impetrarem, vocem fletus mei, id est orationem quam feci cum fletu meo, scilicet procedenti 16 ex culpa mea.

Exaudivit Dominus deprecationem meam, Dominus orationem meam suscepit. Et hoc ter repetit, quia [Col. 0658C] prae nimia laetitia non sufficit ei semel dicere. Vel possunt haec tria diversa esse sic: Exaudivit Dominus vocem fletus mei, dans peccatorum remissionem; exaudivit Dominus deprecationem meam, ut iterum non caderem; Dominus orationem meam suscepit, justitiam meam mihi restituens, quia pro se oravit et exauditus est: orat Deum ut eos converti ad exemplum sui faciat, quia per se converti nequeunt, et hoc sic dicit: Quia me exaudisti erubescentem et convertentem, ut similiter eos exaudias, o Deus, per te erubescant, id est verecundentur de peccato suo, omnes inimici mei, et conturbentur vehementer, id est compungantur, et post convertantur ad te poenitentia et satisfactione, dico erubescant, et sic dico erubescant valde, non parum; et velociter, non [Col. 0658D] tarde. Qui enim promisit indulgentiam poenitenti, non spopondit diem crastinum dissimulanti (GREGOR. homil. 12 in Evang.), et notandum quod ideo introducit propheta hic poenitentem orantem, ut nos instruat poenitere, et pro peccatis ut impetremus, orare.



IN PSALMUM VII.

Titulus septimi. In finem psalmus David, quem cantavit Domino pro verbis Chusi filii Jemini. Et ubi habemus hic in finem, Hebraei habent victori. Titulus iste ab auctoribus diverse accipitur, secundum enim Augustinum figuraliter introducitur historia de Chusi, qui quondam cum Absalon in persecutione David manens, ipsi David omnia consilia Absalon ei nocitura mandabat. Dicitur autem idem Chusi consilium [Col. 0659A] Achitophel quod Absaloni dederat dissipasse (II Reg. XVII, 7), persequendi scilicet patrem suum per deserta, et secundum Augustinum, Chusi silentium interpretatur, sed quod subjungitur, filii Jemini, non bene videtur ad historiam accedere, scribit enim beatus Hieronymus illum Chusi Arachitem fuisse, non filium Jemini: Augustinum dicens non bene in historia prospexisse, scribit etiam idem Hieronymus in hoc nomine quod in hoc titulo est, unam litteram apud Hebraeos esse, quae in nomine illius qui in historia legitur non scribitur, secundum quod Chusi Aethiops interpretatur, et est hic Chusi appellativum non proprium. Sicut in historia etsi sic Chusi accipiatur, nulla historia fortassis introducitur, cum nullus Chusi filius Jemini in historia legatur, nisi forte per [Col. 0659B] hoc appellativum nomen in Chusi Saul accipiatur, qui injuste persecutus est David. Qui Saul vere fuit Chusi, id est Aethiops, niger scilicet in peccatis; sicut Aethiops in corpore niger est. Qui etiam legitur esse filius Jemini, id est Benjamin de tribu ejus natus: Benjamin autem prius dictus est »Benoni (Gen. XXXV, 18),« id est filius doloris, eo quod in partu ejus prae dolore mater ejus Rachel mortua est: mutavit autem pater ejus nomen, vocans eum Benjamin propter affinitatem vocis, id est filium dexterae, eo quod eum prae caeteris diligebat, et ad ejus dexteram semper eum sedere faciebat. Legitur vero in historia quod aliquando filii Benjamin dicuntur Jeminei, aliquando et filii Jemini. Per Saul quippe qui David inique persequebatur, Judaicus populus, [Col. 0659C] qui Christi persecutor injuste fuit, designatur.

Secundum Hieronymum quidem titulus sic exponitur: Psalmus iste, id est verba, quae in hoc tractatu intelliguntur, attribuuntur Christo, qui revera est David, perseveranti in finem, id est in victoriam ne cedat persecutoribus timore mortis: victoria enim finis est belli. Quem Psalmum, id est quae verba hujus psalmi cantavit Dominus Patri in passione, id est cum maxima delectatione protulit, sicut cantans cum delectatione profert voces; dico cantavit, et hoc pro verbis Chusi id est pro contuitu verborum Chusi filii Jemini. Pro passione scilicet: quae ei contigit per verba Judaici populi qui dictus est Chusi, id est Aethiops, niger videlicet in [Col. 0659D] peccatis, dictus tamen filius Jemini, id est, dextrae, secundum quosdam conversos; qui salvandi 17 in die judicii filii Dei, et ad dexteram ejus erunt. Et est vox in hoc Psalmo Dominici hominis, pro membris orantis et pro persecutoribus; non imprecative, sed concessive agentis. Non ut de se vel de membris ambigat, sed ut nos in tribulatione orare instruat, et hoc sic dicit.

Domine, Verbum mihi personaliter unitum, qui cum sis aliis Deus, tamen Deus meus es, id est mihi magis Deus, in te non in alio speravi semper. Praetensio meriti, et quia in te speravi, salvum me fac, restituens immortalitatem et impassibilitatem. Me dico; exemptum ex omnibus persequentibus me, et prius libera me, et hoc praeposteratum est, ut addat unde liberet [Col. 0660A] eum: sic libera me, ne ut leo, id est Judaicus populus frendens in me ut leo quaerens quem devoret (I Petr. V, 8), quando, id est aliquando, rapiat animam meam de bono proposito suo ut sibi incorporet: vult enim ad hoc me cogere, ut me denegem tibi personaliter unitum; sicut in Evangelio: »Secundum legem debet mori quia filium Dei se fecit (Joan. XIX, 7).« Dico, salvum me fac et libera, sed merito meo: ideo scilicet quia in te speravi, et dum hoc est quod ego adhuc spero quod non est alius qui me redimat, id est liberat, neque qui salvum faciat: et tali conditione oro te, Domine Deus meus: si feci istud, id est causam istius persecutionis, et quia ipse vere fecerat tale quid quod quidem erat hujus persecutionis causa licet non idonea, dicens se Dei [Col. 0660B] filium, et quod Judaeos de templo expulerat dicens: »Domus mea domus orationis vocabitur (Matth. XXI, 13),« sicut alibi dicitur: »Zelus domus tuae comedit me (Psal. LXVIII, 10),« addit, dico si feci istud, id est si iniquitas est in manibus, id est in operibus meis; manibus enim operamur; quasi dicat: Si aliquam iniquitatem feci pro qua sim dignus persequi, et ut etiam illud removeam, quod liberius inter homines videtur, hoc scilicet: si reddidi mala retribuentibus mihi, id est Judaeis quibus ego multa bona opera feci: qui mihi mala retribuerunt, tunc ego inanis, id est inanem habens spem, si hoc est merito meo, non culpa tua, decidam ab inimicis meis, id est a spe inimicorum meorum. Spero enim [Col. 0660C] post mortem meam quosdam de Judaeis et gentibus mihi per praedicationem apostolorum incorporandos esse, et de illa spe decidam, et non solum hoc malum sit mihi; sed etiam illud quod multo pejus est contingat, scilicet: persequatur inimicus, id est Judaicus populus, animam meam, et ita quod ut comprehendat, id est incorporet eam sibi, quod hucusque facere non potuit, et vitam meam, id est animam meam, quae coelum est, dignitate virtutis conculcet, id est sibi subjiciat, et se inferiorem faciat: Conculcet dico in terram deductam, id est in terrena, ut solummodo terrena sapiat et cupiat sicut mens eorum, et gloriam meam, id est gloriam resurrectionis meae quam exspecto, deducat in pulverem, id est, me qui gloriosus esse exspecto in resurrectione, detineat in [Col. 0660D] morte, et sic faciat reduci in pulverem, et hoc totum est ac si diceret: Debes me liberare et salvum facere, quia in te speravi semper et non in alio, et adhuc spero, neque feci iniquitatem pro qua dignus essem persecutione.

Neque reddidi retribuentibus mihi mala, et ideo non sum dignus ut me persequatur, sic ut comprehendat et conculcet, et gloriam meam in pulverem deducat, dico libera, salvum fac ex persequentibus et quia me persequuntur, o Deus qui impotens videris eis Judaeis, exsurge, id est potens appare in ira tua, id est in vindicta tua in eos exercenda, in excaecatione cordis scilicet, et non solum in ira tua. sed etiam exaltare, id est potens appare in finibus inimicorum meorum auferendis. Quod est dicere: [Col. 0661A] Excaeca eos in mente, et fac eis auferri fines patriae eorum, et sic potens in vindicta appare, et hoc non 18 est imprecatio, sed divini judicii (ut justum esse, illud nobis innuat) concessio. Post concessionem divinae justitiae in inimicos, orat pro membris sic: In inimicos exsurge in ira, et e contrario ad opus eorum qui non sunt inimici sed discipuli, exsurge in auxilium, in praecepto, id est in obedientia praecepti, quod mandasti eis per me, ut se scilicet invicem diligant, et tollant crucem suam, et sequantur me (Matth. XVI, 24). Ac si dicat: Adjuva eos mittendo sanctum Spiritum ut possint obedire praecepto tuo per me mandato: ut te diligant et me sequantur, et aliis verba vitae praedicent, et caeteris obediant, quae eis praecepi, et si exsurrexeris per praedicationem [Col. 0661B] eorum, Synagoga, id est congregatio, populorum circumdabit te, id est erit in familiaritate fidei tuae, et bene dicit populorum, etiam si ad solos Judaeos referatur: multi enim populi, id est multae turbae Judeorum conversae sunt; sicut una die tria millia; alia vero quinque millia leguntur conversa fuisse (Act. II, 4). Sequitur.

Et propter hanc in altum, etc., quod sic continuat: dixi quod Synagoga circumdabit te, et propter hanc Synagogam non solum propter discipulos regredere in altum, o Verbum, id est in altissimam aequalitatem Patris. Non quod ibi semper non fuerit, sed idem est ac si diceret: Tu qui ante saecula Patri aequalis exstitisti et exstas, illis (quia me tribulari permittis: quia inaequalis videris,) ostende te esse aequalem, [Col. 0661C] me in coelos ascendere faciendo; ut eis, Synagogae scilicet et discipulis, Paracletum mittas, et sic per ascensionem meam revertere in altum gloriae tuae, id est qui creditus es a prophetis multisque aliis fidelibus aequalis, et modo non crederis aequalis, reostende te aequalem esse, et sic revertere in altum, ut Paracletum eis mittas. Quod autem sequitur: Dominus judicat populos, conversio est ad auditores, ut ostendat quasi a toto se liberandum esse et salvandum, et sic continuat: Oro liberari et salvari; quod vere erit. Nam Dominus, Verbum, judicat populos omnes sicut judicandi sunt: in aequitate scilicet, et me in aequitate judicabit liberando et salvando, secundum quod alibi dicitur: »Non enim [Col. 0661D] Pater judicat quemquam, sed omne judicium dedit Filio (Joan. V, 22).« Cum vero dicit, Judica me, etc., apostropham facit ad Verbum sibi personaliter unitum: sic quandoquidem populos omnes judicas, ut judicandi sunt, et me judica, Domine, secundum quod innocentia mea promeruit et justitia mea, faciens scilicet resurgere, et in coelum ascendere, et mundum post me abire: et hoc sic est in libro: Judica me, Domine, secundum justitiam meam, et innocentiam meam. Et bene dicit meam, specialiter enim erat ipsius, cum nullus a Deo justus et innocens, et quamvis dicam justitiam et innocentiam meam, tamen super me, id est de superiori datae sunt, id est de Dei dispositione; juxta illud: »Omne datum optimum, et omne donum perfectum desursum [Col. 0662A] est (Jacob I, 17).« Sequitur: Consummetur, etc.; quod sic continuat: Dixi superius: Libera me et salvum fac, et postea interposui, sed non sic oro salvari et liberari ut mori fugiam, sed ut consummetur, id est perficiatur in me nequitia peccatorum, dando me in mortem. Et sic diriges justum, me scilicet, id est directum ostendes, gloriose resuscitando et super coelos exaltando, mundumque subjugando, qui modo dicor injustus et legis distortor. Et vere diriges. Nam tu es scrutans, id est sciens, corda, id est cogitationes, et renes, id est operationes vel delectationes, et cum omnes cogitationes et operationes vel delectationes scias, et meas scis justas esse; et ideo dirigis, et vere scrutaris corda et renes, Deus enim es. Non ideo ponit scrutans, [Col. 0662B] quod aliquid enim oporteat scrutari, omnia enim scit, sed quia scrutantium est scire, ponitur scrutans pro sciens. Renes ponit pro operationibus vel delectationibus: quia renibus generationem operamur, et ibi delectamur.

Quia superius dixerat: Judica me secundum justitiam 19 meam, ne putaretur arroganter esse dictum, ostendit justitiam suam bene promeruisse, ut eum adjuvet, et hoc dicit: Bene dico, o auditores: Judica me secundum justitiam meam, nam adjutorium meum est justum a Domino, id est justum est ut me adjuvet, qui Dominus salvos facit rectos corde. Ostensio a minori. Quasi dicat: Quandoquidem omnes rectos corde salvos facit, qui indigniores me sunt, multo magis justum est ut me adjuvet, salvum [Col. 0662C] faciendo. Sequitur Deus judex, etc. Et non conversi, etc. Et est secundus versus prius legendus, qui sic continuatur. Quia dixerat: Consummetur nequitia, facit apostropham ad ipsos peccatores, hortans ut poenitentiam agant de nequitia illa, ne Deus vibret in eos gladium. Hanc vero exhortationem facit pro quibusdam salvandis: et ut nos instruat orare pro inimicis, sicut idem in Evangelio dicit: »Orate pro persequentibus et calumniantibus vos, ut sitis filii Patris vestri qui in coelis est (Matth. V, 44).« Et sic continuat: dixi: Consummetur nequitia, et vere consummabitur. Et ne propter nequitiam illam pereatis, convertimini poenitendo; nam nisi conversi fueritis, gladium suum, id est [Col. 0662D] vindictam suam, vibrabit, id est parabit super vos, et merito. Nam ipse judex justus non poterit vobis non retribuere quod dignum erit. Et fortis est ad hoc faciendum, sicut per Moysen dicit: »Non est qui de manu mea possit eruere (Deut. XXXII, 39).« Et vere fortis est et justus, nam Deus est. Et quamvis justus et fortis, tamen patiens est, id est patienter vos exspectans ne pereatis, sicut idem dicit: »Nolo mortem peccatoris, sed ut convertatur et vivat (Ezech. XXXIII, 11).« Et vere patiens. Nunquid enim irascitur, id est punit nos: in ira, id est in vindicta, per dies singulos cum hoc promereamur: Quasi dicat: Nisi patiens esset, nobis per singulos dies irasceretur. Et ut non habeatis occasionem gladium evadendi, nisi convertamini, tetendit hic, id [Col. 0663A] est aptavit arcum suum, id est Scripturam novae legis et Veteris, quae comminaretur mortem aeternam non poenitentibus, sicut arcus intensus mortem minatur persequentibus. Et non tetendit in occulto, sed paravit illum, id est, posuit in aperto, sicut alibi dicitur: »In omnem terram exivit sonus eorum (Psal. XVIII, 5).« Et bene ponit tetendit, per similitudinem. Sicut enim cornua arcus prius longinqua a se, intendente chorda appropinquare videntur: ita duae leges, quae longe distantes a se videbantur, per Christum sibi appropinquantes et concordes factae sunt. Dico arcum tetendit et paravit: et ut bene arcus ille manifestaretur, paravit in eo, id est instruxit et docuit, vasa mortis, id est illos qui sunt vasa mortis, scilicet praedicatores: qui sunt [Col. 0663B] vasa praedicationis: quae mors est non recipientibus, testante Apostolo: »Aliis sumus odor vitae in vitam: aliis odor mortis in mortem (II Cor. II, 19).«

Et ipsa vasa effecit sagittas, id est fecit efficaces sagittas. Et non ad malum, sed suas, id est ad utilitatem sui efficaces in ardentibus fide et charitate. Quod est dicere: Faciet eos sagittantes, id est percutientes in bono doctrina sua, futuros ardentes in fide et charitate. Quia superius oraverat liberari et salvari posset, quaerit unde se orasset liberari, et hoc exponit: Oro liberari, et ecce in praesens est unde me oporteat liberari. Nam Judaicus populus parturit injustitiam, id est laborat perficere mortem meam; quod injustum est: ad similitudinem mulieris parturientis, id est, ut pariat laborantis. Et [Col. 0663C] hanc injustitiam non vel a merito meo, vel ab alieno consilio, sed ipse per se concepit in corde suo, id est cogitavit, dolorem, id est mortem meam, unde continget eis dolor. Et quia jam concepit et non parturit, peperit, id est pariet, iniquitatem, id est mortem meam inique perficiet. Et per hoc quia concepit, et parturit, et pariet: lacum aperuit et effodit, id est effodiendo aperuit, id est apertum et amplum fecit: et incidit, id est postea incidet, in foveam, id est in lacum, quam fecit, id est quem paravit mihi. Quod est dicere: Quia me detinere vult in morte, similis 20 erit effodienti lacum et apertum facienti, in quem aliquem praecipitare intendit, et ipsemet in eumdem lacum [Col. 0663D] cadit. Nam illa mors, quam mihi parat, erit ei causa ruinae; et exponit apertioribus similitudinibus hunc casum ejus sic: Vere incidet in foveam. Nam dolor ejus, id est mortis supplicium quod mihi parat convertet in caput ejus, id est in mentem ejus: quae ideo excaecabitur: et non solum in caput, id est in mentem, sed iniquitas ejus, id est poena iniquitatis ejus, id est mortis meae, descendet in verticem ejus. Et bene dicit in verticem: in vertice namque jugum poni solet. Et pro iniquitate eorum eis Romanorum jugum imponetur; quasi dicat: Non solum ob hoc excaecabitur, sed etiam servituti subjicietur. Sequitur: Confitebor, et caet. Loquitur ad auditores, ut eos confiteri et psallere Domino instruat: et sic continuat: Dixi, Libera. Salvum fac, Exsurge, Judica, [Col. 0664A] et: convertetur dolor in caput ejus. Et ut haec omnia fiant, o auditores, Confitebor Domino, Verbo, id est laudes ei dicam, secundum justitiam ejus mihi datam, id est, secundum mensuram justitiae confitebor ei: sicut me caeteris justiorem fecit omnibus, ita laudes agam ei prae omnibus. Et non solum confitebor, sed etiam psallam, id est bene operabor, nomini Domini, id est ad honorem nominis Domini: exhibens me servum et ipsum Deum et merito ad honorem nominis Domini altissimi. Nam altissimus est, scilicet Dominus dominorum. Psallere proprie dicitur manuum operatione in psalterio modulari, ideoque pro operari ponitur.



IN PSALMUM VIII.

Sequitur titulus octavi. In finem pro torcularibus, [Col. 0664B] psalmus David. Quod sic exponitur: Psalmus iste attribuendus est David, id est ipsi prophetae: tendenti in finem, id est in Christum: vel in finem, id est in perfectionem bonorum, David dico agenti pro torcularibus, id est pro Ecclesia. Torcularibus vero dicit pluraliter: pro duabus Ecclesiis de Judaeis et gentibus: vel pro multis singularibus Ecclesiis, quae dicuntur torcularia per similitudinem. Quia sicut in vinum et acinum, sic in Ecclesia boni malique continentur: qui tandem in judicii die separabuntur sicut vinum ab acino; juxta illud Dominicum: »Exibunt angeli et separabunt malos de medio justorum (Matth. XXIII, 49).« Et est in hoc psalmo vox proprie pro contuitu Ecclesiae futurae in Dei laude: ut alios eum laudare instruat, sic cum [Col. 0664C] admiratione prorumpentis.

Domine Dominus noster existens, id est quem nos soli Judaei cognoscimus esse Dominum nostrum, gentes enim nondum te cognoscunt: Quam admirabile est futurum, id est cum quanta admiratione gloriosum, nomen tuum. Hoc scilicet quod tu Dominus omnium es, in universa terra, id est in gentibus universae terrae? Ac si dicat: Qui modo solummodo in Judaea notus es, ab omnis modi gentibus cognosceris; juxta illud: »Omnes gentes ad te current (Isa. IV, 5);« et alibi: »Omnes gentes quascunque fecisti venient et adorabunt coram te, Domine (Psal. LXXXV, 9):« et exponit quomodo fiet admirabile, sic: Dico quod [Col. 0664D] admirabile, et hoc ideo, quoniam magnificentia tua, id est Filius tuus, qui emphatice dicitur magnificentia, faciens suos magnificos, elevata est, id est exaltabitur super coelos materiales: vel super coelos, id est divinas Scripturas, quae sunt altae respectu saecularium: sicut coeli alti sunt, id est altior erit in sanctitate quam divinae Scripturae testatae sint. Vel super coelos, id est super rationales creaturas, id est dignior erit angelis et hominibus, qui digni sunt prae aliis animalibus: sicut coeli terra digniores sunt, ideoque coeli dicuntur: et ut appareat magnificentiam tuam elevandam esse, perfecisti laudem, id est perfectam facies laudem, ex ore infantium, et non magnorum, sed ut mirabile fit et lactentium, id est parvorum [Col. 0665A] rum 21 qui hoc non habuerunt a se, sed a sancti Spiritus operatione. Quod est dicere: Ut convincantur Judaei Christum magnificentiam tuam esse, et super coelos elevandum: puerorum infantia sancti Spiritus operante gratia, tibi testimonium perhibebit, dicens: »Hosanna filio David (Matth. XXI, 15).« Et hoc quod tu perficies laudem: facies propter inimicos tuos Judaeos: qui te Dei Filium esse denegabunt: ut eorum infantium mirabili testimonio destruas inimicum et ultorem vel defensorem, id est convincas: mendacem esse probans Judaicum populum qui inimicus tuus erit, et dicet se ultorem et defensorem legis suae, juxta illud: (Joan. IX, 16). »Hic homo non est a Deo: qui Sabbatum non custodit (Joan. XIX, 7).« Et alibi dicitur: »Secundum legem [Col. 0665B] debet mori, quia Filium Dei se fecit.«

Et ideo elevabitur magnificentia, quoniam per ipsam magnificentiam videbo ego coelos tuos, id est praedicatores tuos qui erunt in virtutibus excelsi: hoc est ego modo video spe, quandoque videbo re: visu animae non corporis per magnificentiam tuam elevatam super coelos tuos, id est praedicatores. Coelos dico: qui erunt opera digitorum tuorum, id est constituentur per digitos tuos, id est per dona sancti Spiritus, qui dicitur digitus eo quod per eum Pater operatur, sicut aliquis per digitos: secundum quod in Evangelio dicitur: »Si in digito Dei ejicio daemonia (Luc. 11, 20)«: et per coelos videbo constitui lunam, id est universalem Ecclesiam: quae dicitur luna, eo quod sicut luna aliquando videtur [Col. 0665C] decrescere in tempore scilicet persecutionis, aliquando vero crescere in tempore pacis. Et stellas, id est particulares Ecclesias, quae parvae sunt ad comparationem universalis: sicut stellae ad comparationem lunae. Quae, id est lunam et stellas tu Deus fundasti, id est fundabis, id est quae non poterunt constitui per ipsos coelos nisi te fundamentum ponente, ut ait Apostolus: »Fundamentum aliud nemo potest ponere praeter id quod positum est: quod est Christus (I Cor. III, 11).« Et iterum: »Neque qui plantat est aliquid: neque qui rigat, sed qui incrementum dat, Deus (Ibid.)« Videns vero propheta coelos esse constituendos, et Dei magnificentiam elevandam: et hoc totum propter hominem [Col. 0665D] futurum: quod vile et abjectum secundum corporis debilitatem videretur; ut eum erga Deum benivolum reddat, sic in ejus laudem prorumpit. Quando quidem magnificentia elevabitur et coeli constituentur: et hoc totum erit propter hominem.

Quid est homo, id est quam magnum quid homo: et inde hoc potest videri quod tu memor es, id est eris, ejus, id est qui visus es eum oblivioni tradidisse, per culpam Adae: memor eris ejus per obedientiam Christi, eum immortalem faciens. Post laudes hominis, filium hominis magis laudat, ut ei omnia subjecta esse ostendat sic dicens. Dico quid est homo. Aut ita dignius possum dicere. Quid, id est quam magnum, quid est filius hominis, id est Christus: et inde probari hoc potest magnum quid [Col. 0666A] esse: quoniam visitas, id est visitabis eum in hoc quod minuisti eum, id est minorem fecisti eum: paulominus ab angelis. Ac si dicat: Quia propter hominem redimendum eum angelis minorem facies, redimendum eum angelis minorem facies, mortalem scilicet et passibilem, visitabis eum educens de ipsa mortalitate et passibilitate. Et exponit quomodo visitabit eum sic. Vere visitabis. Nam coronasti, id est coronabis eum gloria resurrectionis: et honore ascensionis. Vel gloria, id est illustratione infernorum: ex hoc scilicet quod cum majestatis gloria descendet ad inferos. Et honore, id est victoria mortis, et postea constituisti, id est constitues eum super opera manuum tuarum, id super rationales creaturas, quae dicuntur Dei manu operatae, id est [Col. 0666B] prae caeteris dignae, cum Dei manu dicantur factae. Et non pauca opera: sed omnia opera subjecisti, id est subjicies: sub pedibus ejus, id est sub humanitate ejus: quod est dicere: Non solum secundum Deitatem Dominum omnium eum constituisti, sed etiam secundum humanitatem. Et bene humanitas dicitur 22 pes: cum inferior fuerit deitate, sicut pes aliis membris inferior est. Et hoc probat a partibus sic. Scilicet oves ei subjicies, id est illos qui sunt summae simplicitatis et innocentiae, velut oves: et boves universas, id est praedicatores qui bene dicuntur boves, id est excolentes minores, et pascentes eos doctrina sua: sicut boves agros excolunt, et vitulos suos lacte pascunt: insuper, id est etiam pecora campi subjicies ei, id est voluptuosos qui ita [Col. 0666C] sunt intenti voluptati, ut desideria sua expleant: sicut pecora in camporum pascuis demorantur ut ventri serviant. Et merito voluptas campo comparatur, cum ampla sit ad carnis desideria complenda: sicut campus amplus est. Et volucres coeli subjicies, id est illos qui per vanitates irrationabiliter vagantur: sicut volucres per coelum. Et pisces maris, id est curiosos hujus mundi: qui mundus mare dicitur, eo quod crebris tribulationibus admodum maris inquietetur. Curiosi vero, id est hujus mundi scilicet avari, dicuntur pisces eo quod, sicut pisces in fluctibus, ita in saecularibus sunt depressi sollicitudinibus. Qui pisces perambulant, id est circum natant, semitas, id est vias [Col. 0666D] maris, id est negotia hujus saeculi: quae viae sunt per quas venitur ad lucrum saeculare. Vel pisces dicuntur philosophi hujus saeculi, eo quod sicut pisces in mari, ita in saeculari scientia involvuntur. Et bene dicuntur perambulare semitas maris, id est subtiles sententias illius scientiae saecularis. Ostensis omnibus Ecclesiae membris Christo subjiciendis, sicut a laude incepit: ita in laudem finire intendit sic inferens: Ergo quia oves, etc.; quae dixi Dominico homini per te subjicientur: Domine dominus noster, et caet. Et hoc ut superius exponitur.



IN PSALMUM IX.

Sequitur titulus psal. noni: In finem pro occultis filii, psalmus David, quod sic exponitur. Psalmus iste [Col. 0667A] attribuendus est David, id est perfectae Ecclesiae tendenti in finem, id est in Christum, ut ei sit conformis. David dico: agenti laudes pro occultis filii, id est pro judiciis Christi: qui antonomastice filius dicitur sicut idem testatur. »Si filius vos liberaverit, vere liberi eritis (Joan. VIII, 36).« Quae judicia multis occulta sunt. Et bene ponit occultis. Non enim de uno solo, sed de pluribus agit. Qualiter scilicet Deus occulte quosdam impiorum judicat ut convertantur, quosdam vero ut magis excaecati juste puniantur: qualiterque suos in hoc, mundo judicet puniri, sicque postea beatificari. Ad ultimum vero agit de persecutione futura in tempore Antichristi, quae Dei occulto judicio continget. Et est in hoc psalmo vox perfectae Ecclesiae, ut minores instruat [Col. 0667B] ad Dei laudem: se Deum pro occultis judiciis suis ex quibus multi scandalizantur laudare promittentis, sic.

Confitebor tibi, Domine. Ac si dicat: Multi de occultis judiciis tuis quae eis injusta videntur scandalizantur. Ego autem confitebor tibi, id est laudabo te: in toto corde meo, id est in tota affectione cordis mei: nulla phantasmatica cogitatione intercurrente. Dominus enim es ideoque laude dignus. Narrabo aliis ore omnia mirabilia, id est omnia occulta judicia: quae pro dignitate et justitia admiratione digna sunt esse tua, id est non temeraria ut quidam putant et injusta: sed talia qualia te decent: justa scilicet. Vel tua, id est a Deo Patre tibi data. Juxta illud. »Omne judicium Pater dedit Filio [Col. 0667C] (Joan. V, 22).« Sequitur. Laetabor, quod sic continuat. Dico quod confitebor: et hoc non invitus, sed in hoc laetabor: et non modicum sed exsultabo, id est vehementer laetabor. Exsultare namque dicitur tantam laetitiam habere: quae etiam cum saltatione corporis ostendatur. Dico laetabor et exsultabo: et hoc in te, non in terrenis. Et non solum confitebor intentione: et narrabo aliis ore: sed psallam, id est bene operabor, 23 nomini tuo, id est ad honorem nominis tui, ut tu inde lauderis: non ut ego superbiam, o Altissime, id est dignum est ut nomini tuo psallam cum sis Altissimus. Vel altissime ponitur adverbialiter, id est altissima et recta intentione, quod est ac si diceret: Laudabo te affectione, ore, [Col. 0667D] et opere, pro occultis judiciis tuis. Et exponit ipsa judicia sic: confitebor, Narrabo, Psallam.

In Convertendo inimicum meum retrorsum, id est in consideratione conversionis, id est in hoc quod considero inimicum meum convertendum retrorsum, id est devincendum per constantiam meam, quod me non poterit a bono proposito meo revocare: et dicit per similitudinem converti inimicum retrorsum. Victorum enim et fugientium esse solet, retrorsum converti. Et ostendit quomodo convertentur: infirmabuntur scilicet, id est infirmi et impotentes invenientur ad me vincendum. Et in futuro peribunt a facie tua, id est a praesentia tua recedendo, sicut in Evangelio legitur: »Ibunt hi in supplicium aeternum (Matth. XXV, 26.)« Vel infirmabuntur, [Col. 0668A] id est qui fortes et firmi hic videntur, in futuro infirmi apparebunt: quando dicetur: »Discedite a me,« etc. (Ibid.) Vel sic: Confitebor, Narrabo, Psallam. In convertendo inimicum meum retrorsum, id est in hoc quod considero me conversurum praedicatione: et exemplo inimicum meum, id est quosdam de inimicis meis retrorsum, id est faciam converti de malo ad bonum. Et exponit qualiter, scilicet infirmabuntur, id est qui fortes et firmi in infidelitate sua sunt, infirmi paulatim in ea fient. Et sic peribunt, id est ex toto secundum quod infideles sunt destruentur: et hoc continget a facie, id est a cognitione tua. Inimicum vero dicit singulariter, et peribunt pluraliter: quia et una massa et multi sunt: inimicum vero dicit et [Col. 0668B] haereticos, et exteros hostes. Et ideo adhuc confitebor, narrabo et psallam, quoniam fecisti judicium esse meum, id est mihi utile. Et causam esse meam, id est mihi utilem. Vel ita. Quoniam judicium meum et causam meam fecisti, id est hoc quod judicatus in causam ductus sum, fecisti, id est disposuisti: non fuit ex temeritate, ut quidam putant. Judicium dicit quod Dei occulto judicio tribulationibus affecta est. Causam vero, quod cum haereticis vel infidelibus de Deo disputavit, et eos devicit: quae omnia ad ipsius utilitatem cessere sicut Apostolus ait: »Scimus quoniam diligentibus Deum omnia cooperantur in bonum (Rom. VIII, 28).« Et hoc judicium et causam ideo fecisti, quia sedisti super thronum qui judicas justitiam, id est hoc quod [Col. 0668C] justum est. Non modo incipis sedere, sed semper sedisti et sedebi, id est quia tu judex es omnium, et non injustus, sed judicans juste. Et cum debuit dicere judicem esse, ponit descriptionem pro descripto, scilicet sedere super thronum. Judicum enim est super thronum sedere. Thronus vero judiciaria sedes dicitur.

Quia vero superius dixerat: Confitebor in convertendo inimicum meum: posset quaeri quare pro inimici conversione confiteretur. Unde causam subdit sic: Digne confitebor pro conversione inimicorum: nam per me non potero eos convertere: sed tu increpasti interiore increpatione, id est increpabis metu judicii gentes, id est inimicos gentiliter [Col. 0668D] viventes: et periit, id est peribit impius de impietate sua, id est cessabit esse impius. Et quia peribit, nomen eorum delesti, id est delebis eorum nomen quod est impius: quod nunquam eos impios reputabis, neque amplius eos inde punies, testante Scriptura: »Si averterit se impius ab impietate sua, omnium iniquitatum ejus non recordabor (Ezech. XVIII, 22).« Dico quod delebis. Et hoc in aeternum, id est quod nunquam quandiu hoc saeculum durabit, reputabis eos impios esse. Et non solum in aeternum: sed usque in saeculum saeculi hujus subsecutivum, et in hoc saeculo et in futuro delebis. In aeternum ponit, non pro omni tempore, sicut saepe ponitur; sed pro omni spatio hujus saeculi sicut alibi: 24 »Dominus regnabit in aeternum et ultra [Col. 0669A] (Exod. XV, 18).« Dico quod peribit impius et sic defecerunt, id est cessabunt. In finem cessationis quantum cessari potest, id est ex toto frameae inimici, id est tribulationes et tormenta quae solebant inferre mihi. Per frameas tribulationes martyrii denotantur: quia frameis multi contribulantur. Et destruxisti, id est destrues civitates, id est conspirationes eorum: ut ultra non conspirent adversus me. Civitatem vero dicere solemus collectionem aliquam virorum, ut uno jure se habeant conspirantium: ideo quod eorum multitudines adversus Ecclesiam in unum conspirantes, civitates dicuntur.

Cum vero dicit, periit memoria, etc., facit apostropham ad auditores: quia posset quaeri an [Col. 0669B] esset periturus impius, sicut dixerat. Et sic continuatur: Dixi quod increpabis gentes et peribit impius: et verum dico. Nam vere periit memoria eorum inimicorum cum sonitu, id est peribit memoria nominis eorum, id est, nunquam amplius impii dicentur. Et cum sonitu peribit, id est cum magno rumore: quia multum divulgabitur: non erit clam. Et post Dominus in aeternum, id est semper manet, id est permanebit in eis sicut idem dicit: »Ad eum veniemus et mansionem apud eum faciemus (Joan. XIV, 23).« Et ipse qui in eis permanebit judicabit, id est remunerabit in futuro, in aeguitate orbem terrae, id est illos qui futuri sunt ex terra: qui prius, scilicet terra erant orbis ejus, id est corona ejus in circuitu ejus. Orbem vero ponit pro [Col. 0669C] corona: quia rotundus est. Et populos, id est infideles judicabit, id est remunerabit in justitia, id est juste damnabit: et si impius videatur non justum. Dico quod judicabit orbem terrae: et populos: et merito. Nam ipse paravit thronum suum, id est judicium suum: in judicio mortis pro Patris obedientia constitutus, id est judicio mortis quod sponte subiit: totius mundi judicium sibi acquisivit, Apostolo testante: »Christus factus est obediens Patri usque ad mortem: propter quod et Deus exaltavit illum (Philip. II, 8).« Populos dicit malos, quia multi erunt ad comparationem bonorum, juxta illud. »Multi vocati, pauci vero electi (Matth. XX, 22).« Dico quod in futuro judicabit. Et [Col. 0669D] hic interim factus est, id est fiet Dominus refugium, id est securitas, pauperi, id est illi qui tanta subjectionis humilitate se erga eum habebit, quanta pauper ut aliquid acquirat erga divitem. Vel pauperi, id est illi qui in hoc mundo propter eum esse pauper elegerit. Et non solum refugium, id est constantes et intrepidos faciens (multi namque haeretici in tribulationibus inutiliter inveniuntur intrepidi), sed etiam adjutor in tribulatione, id est agens occulto judicio quod ipsa tribulatio adjuvet eos ad augmentum meriti, sicut scriptum est: Fiant clariores per exercitia laborum. In tribulatione dico disposita a Deo in opportunitatibus, id est secundum quod opportunum est, ut pati possint ne deficiant si ultra modum fuerit: secundum quod alibi [Col. 0670A] dicitur: »Potum dabit nobis in lacrymis in mensura (Psal. LXXIX, 6).«

Cum vero dicit et sperent, etc., apostropham facit ad Deum orans pro minoribus sic: Dico, Deus, quia judicabis orbem et populos: et factus es refugium, et ut in futuro judicentur, ad misericordiam sperent in te non in terrenis: et ita quod non deficiant omnes qui noverunt nomen tuum: te scilicet esse dominum omnium: et potentem justos salvare et impios perdere. Vel nomen tuum, id est te aeternum esse: ut per te fiant aeterni: et repetit causam aliis verbis pro qua oret eos sperare. Ideoque scilicet sperent: quia non dereliquisti neque derelinques querentes te, non mundana: in adjutos Deus: Quasi diceret: Nam Dominus omnium es: [Col. 0670B] nihilque injustum facere potes: et hoc illud idem est quod superius dixit: factus es refugium pauperi adjutor in tribulatione. Post orationem, apostropham facit ad minores, hortans ut sicut ipsa laudat, ita et ipsi faciant. Quando quidem judicabit, et refugium et adjutor est: vos minores psallite Domino, id est bene operamini 25 ad honorem ejus, et praetendit qua utilitate, sic: Qui habitat in Sion, quod est ac si dicat: Qui in omnibus qui Sion sunt, habitat, et in vobis habitabit si Sion fueritis, id est speculatores patriae coelestis, et non solum psallatis, sed inter gentes, id gentiliter viventes incedentes. Annuntiate eis studia ejus, id est affectiones charitatis ejus, quanta scilicet affectione nos redemit, quantoque in futuro bonos remunerabit, et [Col. 0670C] bene ponit studia. Non enim redemit neque remunerabit temerarie, sed magno studio atque potentissima ratione. Et bono vestro psalletis et annuntiabitis; quoniam recordatus est, id est recordabitur in futuro ut remuneret, clamoris pauperum et si modo videatur oblitus esse, id est recordabitur in tensae orationis pauperum; propter eum factae, quae procedit ex recta affectione et operatione.

Et quia dixerat recordatus est, videretur alicui non bene notanti eum oblitum fuisse, ideo sequitur correctio sic: Dico recordatus est, non tamen est oblitus unquam clamorem pauperum; sed ideo dixi, quia videtur quibusdam. Et quod recordabitur, remunerando monstrat ab opposito cum interponit: [Col. 0670D] Requirens sanguinem, id est mortem eorum de manu impiorum ut puniat, sicut alibi dicitur: »Mihi vindictam, et ego retribuam (Deut. XXXII, 35),« quod est ac si diceret: Cum impios propter justorum persecutionem sit damnaturus, pauperes utique pro se patientes est remuneraturus. Et apponit ipsum clamorem pauperum sic dicens: Non ex oblitus clamorem pauperum, qui talis est. Miserere mei, Domine, id est misericorditer mihi retribue; cum sis Dominus in rebus, et omnia possis. Et ne desit causa retributionis: Vide, ad hoc ut tibi placeat, humilitatem, id est dejectionem, meam de inimicis meis illatam, tribulationem scilicet quam pro te patior. Dico miserere tu, qui tam exaltas me dignitate vitae; me dico exemptum de portis mortis, id [Col. 0671A] est de vitiis, quae sunt portae per quas intratur ad mortem. Et ad hoc exaltas ut annuntiem aliis omnes laudationes tuas, id est occulta judicia tua unde laudari debes. Ego dico existens in portis filiae Sion. Intransitive dictum est: Filiae Sion.

Quod est dicere: Ego existens in virtutibus, vel in sententiis apostolorum, quae sunt portae per quas Ecclesia, quae Dei filia est et apostolorum, ingreditur ad vitam. Et ne intelligeretur filia Babylonis, determinat cum addit: Sion, quod est dicere, quae est speculans futura. Et hoc totum ac si diceret: Scio quod mei misereberis, cum jam me facias exaltatum. Dico miserere mei, et sic exsultabo in salutari tuo, id est in salutatione tua mihi data, id est in hoc quod reduces me in immortalitatem. Ostenso clamore [Col. 0671B] pauperum, revertitur ad negotium quod inceperat: sic dicens. Infixae sunt, etc.; quod sic continuatur. Dixi superius, o minores: Psallite Domino qui habitat in Sion, ideo quoniam recordatus est; non est oblitus clamorem pauperum; et non hoc solo contuitu psallatis, sed etiam laudate intentione, et verbis, et operatione hoc contuitu, quia gentes, id est gentiliter viventes; sunt infixae in interitu, quem fecerunt, id est intus in anima sunt fixae, id est firmiter sitae in interitu, id est in excaecatione mentis, quem fecerunt sibi, non Deus, id est qui interitus eis contigit pro meritis suis malis, non culpa Dei. Ac si diceret: Non solummodo pro remuneratione justorum, sed etiam eum laudate pro excaecatione malorum; quod etsi sit occulto judicio factum, non [Col. 0671C] tamen dubium est esse justum.

Et exponit quomodo in interitu infixae sint sic: Merito in interitu. Nam pes eorum comprehensus est in laqueo isto quem absconderunt, id est occulte aliis paraverunt. Qui vero dicit comprehensus est pes eorum, a similitudine dicit hominis in abscondito ut aliquem capiat laqueum ponentis. In quo ipsemet illaqueatur. Quasi diceret: Merito interierunt, quia laqueum deceptionis aliis injuste paraverunt, et iste laqueus 26 causa fuit quare in interitum pervenirent, id est in cordis excaecationem. Et hoc quod ita eos judicat Deus, non cognoscunt ipsi modo; sed tandem in futuro, cum juste perdet eos. Cognoscetur Dominus judicia faciens, id est cognoscetur quia [Col. 0671D] Dominus in hoc mundo facit de impiis occultum judicium. Et exponit quod judicium sic. In hoc scilicet est faciens judicium quod peccator est comprehensus, id est deceptus, et excaecatus in operibus manuum suarum, id est per pravas actiones suas, quia hic omnibus modis agit ut justos a via Dei retrahat. Actiones autem dicit opera manuum, quia manibus operamur. Illud vero quod sequitur. Convertantur, etc., non est imprecatio, sed divini judicii concessio de hoc quod Spiritus agilitate videt esse futurum, ut inveniat illud justum esse, et sic continuatur: Dico quod gentes in interitu hic infixae sunt, in futuro vero convertentur peccatores in infernum, id est, ab hoc judicio excaecationis venient in judicium infernae damnationis, et quandoquidem [Col. 0672A] futurum est, convertantur peccatores in infernum, et exponit quos vocet peccatores sic: Omnes gentes scilicet quae obliviscuntur Deum, id est quae cum audiant praedicationem ejus, tradunt oblivioni, nec est eis cura obediendi, et quod convertentur probat ab opposito, cum dicit: Inde scio quod convertentur, quoniam non erit oblivio pauperis tendentis in finem, id est in perseverationem bonorum operum, id est non peribit patientia pauperum, id est remuneratio patientiae pauperum tendentium in finem. Quod est dicere: Inde scio quod damnabit peccatores: quoniam remunerabit pauperes, id est justos, vel non erit oblivio pauperis in fine mundi, et si modo videatur esse eorum oblivio. Vel sic: Si non invenitur paupertas oblivionis a principio usque [Col. 0672B] in finem, non invenietur aliqua oblivio pauperis.

Cum autem dicit: Exsurge, Domine, non confortetur: Praevidens spiritu prophetico tribulationem, quanta nunquam fuit in tempore Antichristi, futuram, orat pro perseveraturis in tribulatione illa ne deficiant, et hoc non superiori litterae, sed sententiae sic continuatur. Dixi superius quod impii persequuntur hic justos, et laqueis blanditiarum et humiliatione tribulationum, et non solum in hoc tempore erit istud, sed etiam quidam surget in diebus novissimis, Antichristus scilicet qui se Deum faciet, et homo simpliciter erit diabolo plenus, qui tuis multas inferet tribulationes. Et, o Domine, exsurge in auxilium tuis, ne confortetur homo ille super tuos, id est ne Antichristus qui simpliciter erit homo [Col. 0672C] et non Deus, fortis inveniatur ad hoc ut convincat tuos, et quamvis dicam non confortetur super tuos, tamen concedo quod gentes, id est gentiliter viventes, judicentur in conspectu tuo, id est excaecento seductione ipsius: et cum hoc non appareat illis: hoc erit certum in conspectu tuo. Vel judicentur, id est excaecentur in conspectu tuo, id est in anima quam tu solus conspicis. Quasi dicat. Quamvis orem ne confortetur super justos, concedo tamen: quod excaecandi ab eo per justum judicium tuum excaecentur, et exponit qualiter concedit ut judicentur. Concedo quod judicentur, id est constitue, Domine, qui potens es, legislatorem super eos, id est quia legi veritatis tuae noluerunt obedire, pro malis meritis [Col. 0672D] eorum constitue super eos, id est permitte dominari super eos Antichristum qui sit eis lator legis mendacii et excaecet eos. Et tandem in die judicii, gentes, id est obeditores ejus gentiliter viventes, sciant quoniam homines sunt, id est cognoscant, cum juste damnabuntur, quoniam simpliciter homines sunt non deificati per Antichristum, sicut ipsi putabant.

Cum autem addit: Ut quid Domine, etc., facit quaestionem quam aliquis facere posset, et, ut ipse solvat; et sic continuatur. Oravi ne confortetur, cum sciam quod multum eos persequetur. Et cum permiseris persequi, o Domine, ut quid recessisti? id est videberis recedere longe a tuis? 27 Et exponit quomodo. Id est ut quid despicis: id est videberis despicere tuos inauditos: in tribulatione inferenda [Col. 0673A] ab Antichristo. In opportunitatibus, id est in qua tribulatione opportunum erit ut eis auxilieris? Facta quaestione, sequitur solutio sic: Ideo scilicet videberis despicere, ut permittas in eos Antichristum superbire: quia dum superbit, id est superbiet impius, id est Antichristus: antonomastice impius: incenditur pauper, id est purgabitur a residuis sordibus per incendia tribulationum: sicut aurum incendendo purgatur: pauper propter Deum, id est fidelis. Quod est dicere: Ideo permittes superbire, ut tui per ejus tribulationem probentur: et adhuc alia de causa, hac scilicet: dum superbit: complices ejus qui cum eo superbiunt, comprehenduntur, id est comprehendentur, id est decipientur: sicut aves quae in laqueo comprehenduntur: in consiliis [Col. 0673B] quibus cogitant, tuos comprehendere; quasi dicat: Non solum ille damnabitur, sed et ejus fautores, quia alios interficere et in anima et in corpore meditabuntur, pro talibus consiliis interficientur, id est magis excaecabuntur. Et addit causam qua ipse superbiet: Sic. Dico quod impius superbiet: et hoc ideo quia ipse peccator antonomastice laudatur, id est laudabitur a complicibus suis in desideriis animae suae completis, id est ideo superbiet, quia laudabunt eum de completione desideriorum ejus in tribulatione fidelium: sicut alibi dicitur: »Linguae adulantium alligant animas in peccatis.« Et non solum laudabitur: sed ipse iniquus antonomastice benedicitur, id est benedicetur, id est adorabitur ab eis.

Et quia superbiet peccator (antonomastice) exacerbavit, [Col. 0673C] id est exacerbabit Dominum peccator, id est quia dicendo se Deum blasphemabit Deum, sic ex dulci reddet sibi acerbum. Et ideo Dominus non quaeret eum, id est non faciet converti secundum multitudinem irae suae, id est vindictae suae. Quasi dicat: Quia multum iram ejus promeruit, non quaeret eum Deus. Quod dicit quaeret: a similitudine dicit pastoris, qui errantem ovem donec ad ovile reducat, quaerit. Et ideo adhuc non quaeret, quia non est Deus in conspectu ejus, id est in consideratione mentis ejus, id est non considerat eum misericordem ut poeniteat. Et ideo adhuc quia viae illius, id est operationes ejus ad mortem inquinatae sunt, id est a vitiis sordidatae erunt; et hoc in omni tempore vitae ejus. Et ideo adhuc non quaeres eum, Domine, [Col. 0673D] quia auferuntur, id est auferentur judicia tua a facie ejus, id est a cognitione ejus. Adeo scilicet excaecabit eum vanitas sua, quod non cognoscet te in futuro justo judicio malos remuneraturum. Et ideo quia auferuntur judicia tua a facie ejus, et non putabit se damnandum, omnium inimicorum suorum, id est illorum qui noluerunt ei obedire, dominabitur: non in anima, sed in corpore tormentando. Et vere dominabitur; Dixit enim in corde suo, id est cogitabit hoc in corde suo: Oportet me dominari. Nam sine malo, id est sine tribulatione justorum: non movebor a generatione hac, quae me jam colit: in generationem illam quae me adhuc non colit. Quod est dicere: Nisi mihi resistentes tribulavero, non [Col. 0674A] extenditur dominium meum a cognoscentibus in non cognoscentes. Vel aliter, dixit in corde suo: Secure possum dominari. Nam non movebor unquam a dominio meo, id est non inquietabor ab aliquo, sed ero sine malo, a generatione hac usque in generationem futuram tendendo, id est semper: hoc dicet in corde suo ille, os cujus maledictione plenum est, id est erit, amaritudine, id est blasphemia in Deum, cum se solum dicat Deum. Et dolo in sanctos, id est blanditiis quibus eos devocare cupiet. Et sub lingua ejus, id est in corde est labor et dolor, id est erit cogitatio quomodo faciat eos laborare et dolere. Sub lingua dicitur cogitatio cordis, per similitudinem; sicut ea quae in arca sunt, dicuntur 28 esse sub clavi. Lingua enim clavis est secretorum cordis. Et [Col. 0674B] hoc totum est ac si diceret: Multum temere dicet in corde suo: Non movebor: cum os ejus sit futurum plenum amaritudine et dolo, et ideo dignus sit futurus poena. Dico quia os ejus plenum erit dolo: et hoc non horarie. Neque solum erit plenus dolo, sed ipse sedet, id est sedebit, non stabit, id est multum morabitur in insidiis blanditiarum, cum divitibus in occultis, id est cum fautoribus suis, qui sicut ipse erunt divites: multum abundantes in vitiis quae sunt omnibus occulta. Et ad hoc sedet, id est sedebit, ut interficiat innocentem. Ita scilicet, oculi ejus respiciunt, id est respicient. In pauperem, id est finget se misereri ipsi pollicendo multa, ut eum seducat. Quod vero dicit, Oculi ejus in pauperem respiciunt, per similitudinem dicit. Cui enim [Col. 0674C] aliquis miseretur, eum oculis benigne respicit: Dico quia oculi ejus respicient. Et sic insidiatur, id est insidiabitur, in abscondito, id est abscondendo perfidiam suam, et fingendo se misericordem. Quasi leo in spelunca sua latens insidiabitur dico: ad hoc ut rapiat pauperem ad conformitatem sui. Et quia rapere non solet dici, nisi quando aliquid vi capitur et insidiis, addit: Rapere pauperem dico, dum attrahit eum blanditiis. Quod est dicere: Merito dico rapere, cum ad hoc idem intendat blanditias ad quod intenderet per vim ad eum sanctum sibi incorporandum. Et si blanditiis trahere nequiverit, humiliabit, id est dejiciet et affliget eum in laqueo suo, id est in tribulatione quae ipsi erit laqueus, id [Col. 0674D] est illaqueatio excaecationis. Ideo enim magis a Domino excaecari permittetur. Dico, humiliabit.

Et cum dominatus fuerit pauperem affligendo, inclinabit se, id est dejiciet in mortem aeternam. Et quia obscure dixerat Inclinabit, exponit sic. Inclinabit se. Et post, idem cadet per hoc in mortem. Et subdit duas causas quare dominabitur sic. Vere dominatus fuerit. Dixit enim, id est cogitabit in corde suo: Secure valeo dominari. Nam Deus oblitus est eorum: nunquam eis auxiliabitur. Et ideo adhuc, quia avertit, id est avertet faciem, id est cogitationem suam in finem aversionis, id est quantum potest avertere, ne videat persecutionem quam eis infero, ut ulciscatur. Quasi dicat: Secure dominari possum: quia Deus non adjuvabit eos, neque me ideo puniet. [Col. 0675A] Cum vero dicit: Exsurge, Domine Deus, etc., reddit singula singulis: sic. Antichristus dicet, Oblitus est Deus, et avertit faciem: sed tu, Domine, qui potens es. Et tu, Deus, qui justus es, exsurge, id est potens appare, qui impotens videris. Et exponit ad quod exsurgat: contra hoc scilicet quod ipse dicet: avertit faciem: exsurge adhuc ut exaltetur manus tua super eum, id est magna appareat vindicta tua, damnatio ejus scilicet. Quod dicit, exaltetur, a similitudine illius dictum est, qui manus exaltat ut vehementer aliquem feriat. Ac si dicat: Valde eum damna. Et hoc non est imprecatio, sed concessio. Et contra hoc quod ipse dicet: Oblitus est Deus. Exsurge in auxilium ne obliviscaris pauperum, id est fidelium tuorum. Et si visus fueris oblitus [Col. 0675B] fuisse dum tormentabuntur, ne obliviscaris tamen in perpetuum: Quasi diceret: Eripe eos quandoque.

Dum dicit: Propter quid, etc, increpat Antichristum, quia promittet Deum se non remuneraturum: cum in hoc injustus esset si non remuneraret eum. Et hoc sic dicit. Ipse dicet: Deus avertit faciem suam, id est non ulciscetur. Propter quid rationis, irritavit, id est irritabit impius, antonomastice, Deum, id est blasphemando irritabit, dicens eum injustum et non remuneraturum. Et vere irritabit. Dixit enim, id est dicet in corde suo: Deus non requiret a me ultionem: secure possum dominari. Et hoc est ac si diceret: Propter quam rationem irritabit blasphemiis suis impius ille Deum, dicens in corde suo: Non requiret. Nullam rationem habebit. [Col. 0675C] Inde scilicet facit apostropham ad 29 Deum annuntians Antichristi sectarumque ejus damnationem, ut deterreat auditores a conformitate ejus, sic dicens: O Deus ipse et qui ejus erunt dicent: Deus non requiret: sed tu jam vides, in dispositione tua, ut tradas eos in futuro, in manus, id est vindictas tuas, in mortem scilicet aeternam. Et vere scio, quia vides: Quoniam tu qui omnia conspicis, consideras laborem et dolorem quem facient fidelibus tuis; quod est dicere: Cum justus judex sis: et videas laborem et dolorem quem injuste tuis inferunt, non poteris non ulcisci. Et ipse dicet: Oblitus est Deus; et econtrario, tu eris adjutor, id est remunerator, orphano, id est fideli pro te assidue patienti, [Col. 0675D] cujus pater diabolus quantum ad eum mortuus erit: et infidelitas quae fuerit mater ejus. Et merito eris ei adjutor. Nam tibi derelictus est, id est commissus erit a Deo patre pauper ille. Orphanus et pauper hic pro eodem accipiuntur. Vel derelictus est tibi pauper, id est ipsemet pauper derelinquet se tibi, id est committet se auxilio tuo nil in se confidens. Hoc vero quod dicit, contere, et caet., concessio est ex prophetica providentia sic facta. Dixi: quia vides ut tradas in manus tuas in futuro. Et non solum in futuro damnes: sed hic ad praesens contere, id est ex toto destrue brachium peccatoris et maligni, id est potentiam ejus quae extenditur et fortis est ut brachium. Ejus dico: qui peccator erit quantum ad illos quos male tractabit. Et malignus, id est sterilis: [Col. 0676A] quantum ad se qui nullam virtutem habebit. Et necesse erit ut cito conteras: Nam quaeretur a multis peccatum illius, et non invenietur, id est ideo valde decipiet quia bonus videbitur: et multi quaerent an forte possint in eo invenire peccatum; et cum non poterunt invenire, adquiescent ei. Ideoque necesse est ut cito conteras ne omnes decipiat.

Cum vero dicit: Dominus regnabit, etc., apostropha est ad fideles ne timeant: nam post mortem corporum, regnabit in eis Dominus in aeternum. Et hoc sic continuatur. Ego dixi Contere: et vere conteretur. Dominus autem regnabit in vobis, o fideles, id est, regnum suum faciet vos, et hoc in aeternum solet poni pro spatio quod est usque in finem mundi, determinat sic. Dico in aeternum. Et (pro scilicet) [Col. 0676B] in saeculum saeculi, hujus subsecutivum id est semper. Postea facit apostropham ad impios, ut terrendo devocet eos ab impietate sua: sic. In bonis regnabit Dominus; vos vero gentes, id est impii gentiliter viventes, peribitis de terra illius, id est de consortio terrae illius separati, id est de consortio sanctorum, quos ipso excolit sicut aliquis terram suam. Juxta Evangelium: »Separabit oves ab haedis (Matth. XXV, 32):« Dico, quia vos gentes peribitis. Et hoc patet ex opposito. Nam desiderium pauperum suorum exaudivit Dominus, id est exaudiet, id est ostendet se exaudivisse cum remunerabit. Et exponit quod desiderium: faciens apostropham ex nimia affectione, scilicet praeparationem cordis eorum, id est desiderium quod non habebunt [Col. 0676C] a se, sed tu praeparabis in cordibus eorum. Audivit, id est audiet auris tua, id est potentia misericordiae tuae, quae merito auris dicitur. Sicut enim aliquis per aurem, ita Deus audit per misericordiae potentiam. Et hoc est ac si diceret: Inde potestis videre quod peribitis, o gentes, quia justi salvabuntur. Vel aliter continuatur. Dixit: quia Dominus regnabit in suis, et verum est, quia exaudivit, id est exaudiet Dominus desiderium pauperum, qui cum magno desiderio regnum ejus petunt, quod desiderium non habebunt a se: sed praeparationem cordis eorum audivit, id est audiet auris tua, id est illud desiderium audiens quod in eis praeparasti: et in hoc commendat ejus misericordiam: quia non solum bene [Col. 0676D] desiderantes audit, sed etiam bene desiderare facit. Et exponit illud desiderium sic. Dico desiderium pauperum exaudiet, scilicet quod desiderant judicare pupillo et humili. Et bene ponit. Non pupillum et humilem, sed pupillo et humili, id est desiderant ut tale judicium facias quod sit utile pupillo 30 et humili, id est fideli: qui pupillus est mortuo patre suo diabolo: et humilis est erga te. Et exponit judicium quod desiderant: scilicet quod homo perditionis qui non erit Deus, id est antichristus, non apponat utra magnificare se, tormentando super terram Dei, id super corpora sanctorum quae sunt terra Dei. Bene ponit apponat, id est ille qui hic super terram, id est super corpora sanctorum, non super animas magnificus in tormentis fuerit; huic magnificentiae [Col. 0677A] non apponat, id est non adjungat aliam magnificentiam, ut iterum dominetur eis.



IN PSALMUM X.

Sequitur titulus decimi. In finem Psalmus David. Titulus iste intentionem psalmi specialiter non designat. Omnibus enim psalmis convenire potest. Qui sic exponitur: Psalmus iste attribuendus est David, id est perfectae Ecclesiae: tendenti in finem, id est in perseverationem bonorum operum. Vel in finem, id est in Christum. Et est vox perfectae Ecclesiae increpative loquentis ad haereticos, qui eam decipere volunt. Ostendentis qualiter ad decipiendum bonos Scripturam sacram pervertunt, ut minores ab eis cavere doceat. Ostendit etiam, ad exhortationem bonorum, ipsos a Deo inadjutos non relinqui: [Col. 0677B] eorum vero insidiatores justo et occulto Dei judicio excaecari. Et hoc sic dicit.

In Domino confido: quomodo dicitis animae meae: Transmigra in montem sicut passer. Quod sic exponitur. Vos, haeretici, animae meae, id est saluti animae meae nocere volentes, quomodo, id est qua ratione dicitis mihi: Transmigra, id est de humilitate sententiae tuae migra in montem, id est altam subtilitatem sententiae nostrae. Tu, dico, qui nunc es sicut passer, id est inconstans et trepidans ad argumentationes nostras, sicut passer ad sonitum trepidus est. Vel, sicut passer, id est transmigra ut sis sicut passer qui in altis habitat. Quomodo ergo dicitis ut transmigrem in montem: cum ego confidam in Domino, qui mons firmus est, et me decipi a [Col. 0677C] vobis non permittet? Quod est dicere: Frustra et sine ratione hoc dicitis. Et quia posset quaeri cur hoc dicat, exponit sic. Ecce disseram cur hoc dixerim. Quoniam peccatores (antonomastice) haeretici scilicet intenderunt, id est intensum et bene subtiliter expositum fecerunt arcum, id est divinam Scripturam. Non ubique sed alicubi: quae Dei arcus est, sicut in septimo psalmo dictum est. Et sicut paraverunt sagittas suas, id est sententias pravas quae interficiunt ut sagittae, quae sunt eorum, id est ab eis inventae, non a Spiritu sancto datae: dico paraverunt. Et hoc in pharetra, id est in mala conceptione sua, quae sicut pharetra sagittas, ita ipsa continet sententias. Quasi dicat: Ideo intenderunt, id est bene alicubi exposuerunt, ut sic sententias [Col. 0677D] suas latenter admiscerent. Vel: Intenderunt arcum, id est pro modo suo distorserunt ex exposuerunt: et sic paraverunt, id est protulerunt sagittas suas aptatas in pharetra, id est in mala conceptione sua. Et ad hoc paraverunt ut in occulto, id est in occulta calliditate, mentiendo scilicet eas bonas esse, sagittent, id est in fide interficiant, rectos corde. Et quod ipsi intendendo arcum sagittas parant, non est culpa ipsius arcus, sed illorum. Quoniam quae perfecisti, Scripturas scilicet divinas, quas tu perfectas fecisti, destruxerunt quantum ad se, non quantum ad ipsas, id est male exponendo perverterunt. Justus autem quid fecit Dominus? id est cum justum sit ut suis auxilietur, et ipse justus sit, quid fecit de suis? Permisit [Col. 0678A] eos inadjutos? Hanc quaestionem ex benevolentia facit, ut postmodum solvat. Quaero quid fecit: quod sic solvitur. Ipse fuit et est in templo sancto suo, id est in fidelibus qui sunt templum ejus, ut ait Apostolus: »Templum Dei sanctum est, quod estis vos (I Cor. III)« Et sicut Dominus, id est, ita est in eis ut dominetur, ut regat ne decipiantur, dico: est in templo. Et hoc non horarie: sed sedes ejus, id est 31 diuturna, et aeterna habitatio ejus, est in coelo, id est in ipsis fidelibus, qui non solum templum sed etiam coelum dicendi sunt, id est in virtutibus excelsi, et compluentes minores doctrina sua, sicut coelum terram compluit. Et adhuc dicit illud idem aliis verbis, ut interponat causam, dico: Est in coelo, et oculi ejus, id est misericordia per [Col. 0678B] quam eum videt, respiciunt in pauperem. Quod est dicere: Ideo quia coelum est pauper propter eum, et tali defectione se habens erga eum, quali pauper se habet erga divitem. Respicit in eum oculis misericordiae, id est misericorditer adjuvat eum. Quia vero supra posuerat: Destruxerunt quae tu perfecisti, posset quaeri cur Deus voluerit Scripturas adeo esse obscuras, ut sic valeant perverti: huicque satisfacit ita petitioni. Dico: Destruxerunt, et ideo taliter obscuras esse voluit ut possint perverti: quia palpebrae ejus, id est Scripturae, dictae palpebrae, eo quod ad modum palpebrarum modo clauduntur ut malos excaecent, modo aperiuntur, ut bonos illuminent, interrogant, id est probant, filios hominum. Interrogare ponit pro probare, ex quadam affinitate: quia [Col. 0678C] probatio interrogationem sequi solet. Et quia dixerat, Interrogant filios hominum, ostendit per partes, sic: Vere per palpebras interrogat Dominus filios hominum. Nam Dominus interrogat, id est probat, justum et impium per palpebras, id est manifestos facit aliis: hunc excaecando sic ut alios ad errorem trahere cupiat: illum illuminando sic ut alios illuminare satagat. Dico, quia probat justum et impium. Ille autem qui diligit iniquitatem, id est impius, odit animam suam, id est salutem animae suae, scilicet sanas sententias. Et bene dicit, Diligit, id est, qui quamvis non semper queat operari, semper tamen male operari diligit. Et hoc ideo ponit, ut descriptione ostendat quem dicat impium: illum scilicet qui diligit iniquitatem. Et ideo adhuc ut [Col. 0678D] consequenter sic addat: ergo quia odivit animam suam, sanas scilicet sententias, merito pluit Deus super peccatores (antonomastice), id est super haereticos, laqueos, id est, merito dat eis tales pluvias, id est Scripturas quae sint eis laquei, id est decipientes et excaecantes. Scripturae vero dicuntur pluviae per similitudinem: quia sicut pluviae, cum in bonam terram cadunt, fructum optimum generant; cum vero in malam, tribulos et spinas procreant: sic et Scripturae in bonis, virtutum lumen: in malis vero caecitatem operantur. Et non solummodo pluet laqueos, sed ignis et sulphur et spiritus procellarum est pars calicis eorum, id est inebriationis eorum, id est inebriabit et replebit eos igne, id est [Col. 0679A] nimio ardore pervertendi Scripturas. Et sulphure, id est fetore depravationis ipsarum Scripturarum. Et spiritu procellarum, id est nimia garrulitate quae generat procellas, id est perturbationes in Ecclesia: sicut spiritus, id est ventus in mari procellas procreat; vel ignis potest poni pro ardore avaritiae; sulphur vero pro fetore pravae actionis qua corrumpitur proximus: et spiritus procellarum, pro illa aeterna damnatione quae fiet per administrationem malorum spirituum: qui ministri sunt procellarum, id est tribulationum. Quasi dicat: Non solum pluit laqueos pro malis meritis eorum, sed etiam hic replet eos igne et sulphure; in futuro vero spiritu procellarum inebriabit. Sequitur: Quoniam justus, etc.; quod sic continuatur: Dixi quod Dominus in [Col. 0679B] templo: et in caelo sedes ejus: et oculi ejus in pauperem respiciunt. Et merito. Quoniam justus Dominus: et ideo justitias dilexit, id est, cum sit justus judex, non potest non diligere justitias, id est auxilia suorum. Et bene ponit dilexit. Cum summa enim dilectione suis auxiliatus est et semper auxiliabitur. Ergo, ut dixi, pluit super peccatores laqueos. Et merito, quoniam justus est. Et ideo vultus ejus, id est vultuositas vindictae ejus, vidit aequitatem, id est impiorum aequam excaecationem. Ac si dicat: Non potest non pluere laqueos; quod aequum est, cumipse justus sit.



32 IN PSALMUM XI.

Titulus undecimi. In finem pro octava, Psalmus David: quod sic exponitur: Psalmus iste attribuendus est David, id est, collectioni fidelium quae fuit [Col. 0679C] ante adventum Christi: David dico tendenti in finem, id est in conformitatem finis, Christi scilicet, qui finis fuit prophetiae et legis. Vel in finem, id est perseverantiam. David dico agenti pro octava, id est pro desiderio quietis aeternae: in octava die futurae. Introducit hic propheta fidelium collectionem, qui ante Christi adventum fuerunt: orantem Deum ut mittat quem missurus est: per quem homines qui per Adae peccatum et defectum aeternam requiem amiserunt, salvabuntur. Orat etiam ne conformetur exemplo malorum, vanitates consectantium. Ostendit quoque qua fiducia oret, hac scilicet, quia Deus Pater per Spiritum sanctum Filium suum jam eis promisit; et horum verba ideo introducit [Col. 0679D] propheta, ut nos instruat vehementem erga eum habere amorem, cum tantam nobis proferat illorum affectionem. Et hoc sic dicit:

Salvum me fac, Domine, id est, Domine, qui potens es, me non repugnantem praecepto tuo sicut Adam, sed obedientem salvum fac, id est, mittendo quem missurus es, salva me: reducendo ad octavam diem quam amisi. Et necesse est ut hoc orem, quoniam sanctus, id est Adam, quem tu sanctum fecisti, ad imaginem scilicet et similitudinem tuam, defecit in praecepto tuo: ideoque se, omnesque nos pessumdedit. Et ideo adhuc tantopere oro, quoniam a filiis hominum, id est a Judaeis, qui filii prophetarum fuerunt aliorumque fidelium, qui homines, id est rationales fuerunt, diminutae sunt veritates, id [Col. 0680A] est minorati sunt appetitus aeternorum bonorum quae vera sunt et certa. Quod est dicere: Ipsi qui exemplo patrum suorum aeterna bona expetere deberent, de die in diem minus et minus expetunt, et exemplo suo me revocare volunt; ideoque necesse est ut sic orem. Diminutae sunt veritates a filiis hominum. Et non eis sufficit minuere veritates in se et vanos esse, sed etiam vana locuti sunt unusquisque ad proximum suum, id est locuti sunt ad proximos suos illa quae vana sunt, ut sibi conformes facerent, scilicet, dixerunt haec terrena summa bona esse: quae vana sunt. Quia vero generaliter dixerat unusquisque, ostendit hoc per partes, sic: Dico unusquisque locuti sunt vanitatem; et verum est: nam quidam existentes labia dolosa locuti sunt in corde [Col. 0680B] et corde, id est in duplici corde. Non quod duplex cor habeant: sed quia aliud habent in corde, dum vere intelligunt haec praesentia, summa bona non esse; et aliud ore mentiuntur se habere in corde: haec scilicet summa bona. Et ob hoc dicuntur duplex cor habere et dolosi, cum aliud cogitent, et aliud fingant. Quod autem ponit labia dolosa, emphatice dicit. Aliam vero partem illorum qui vanis inhaerent hujus mundi bonis, utpote qui haec vera bona falsis rationibus probant, et sicut probant credunt, innuit, ubi subsequenter ponit: Qui dixerunt: linguam nostram magnificabimus: sed interponit orationem sic: Dico quia labia dolosa locuti sunt vana. Et ne amplius loquantur vana, disperdat Dominus universa [Col. 0680C] abia dolosa, et linguam magniloquam etiam. Non erat ut habentes labia dolosa et linguam magniloquam disperdat, sed dolositatem et magniloquentiam eorum ne sibi et aliis noceant. Et exponit quos dicat habere linguam magniloquam sic: Linguam magniloquam dico illorum qui dixerunt, id est, inter se statuerunt: Magnificabimus, id est magnam et gloriosam faciemus linguam nostram, id est facundiam nostram. Et hoc bene facere possumus. Nam labia nostra a nobis sunt, id est, facundia nostra ex nostra parte est, id est nobis ut illis valde est. Non est parva nec ullis: sed ampla est et insignis. Ideoque multum possumus eam magnificare et extollere. Et cum labia nostra a nobis sint. Quis noster Dominus est, id est, Quis dominabitur [Col. 0680D] 33 et praevalebit facundiae nostrae? Nullus. Sed magniloquos dicit illos, qui cum haec sola praesentia credant, non etiam futura, ad hoc omnimodo laborant ut beati et facundi hic appareant. Et quia superius oraverat: Salvum me fac; posset queri, qua fiducia oret illud quod digne per Adam amisit. Et ad hoc respondet sic: Oravi: Salvum me fac. Et hoc bona fiducia dixi. Nam Dominus pater dixit mihi per Spiritum sanctum interius in mente: Nunc, id est ad praesens post parvum tempus, exsurgam in auxilium. Et hoc faciam propter miseriam inopum et gemitum pauperum, id est propter miseriam passibilitatis et corruptibilitatis in quam mei fideles devenerunt per Adam. Qui sunt inopes, id est sine ope, id est nullius sunt ope, nisi mea [Col. 0681A] liberandi. Et pauperes sunt, id est humiles erga me, sicut pauper erga divitem. Et ideo exsurgam: quia non excusant se de miseria sua ut Adam, sed humiliter pro ea gemunt. Et exponit quomodo exsurget. Dico: Exsurgam et illud exsurgere, id est illud auxilium, ponam in salutari, id est in Christo Filio meo, qui erit salutaris, id est salus pauperum, sicut Isaias ait: »Ipse salvum faciet populum suum a peccatis eorum (Matth. I, 21).« Dico: Ponam in salutari: et cum posuero, fiducialiter agam in eo, id est per eum secure voluntatem meam operabor. Non enim deficiet sicut Adam defecit. Et non in eo solo, sed et in praedicatoribus ejus fiducialiter agam. Nam eloquia Domini, id est praedicantes eloquia Filii mei, quem ego Dominum in rebus constituam, sunt eloquia [Col. 0681B] casta, id est nulla falsitate corrupta: a similitudine virginis, quae dicitur casta, cum nondum sit virili labe corrupta. Et sunt argentum, id est nitentes in praedicatione sicut argentum nitidum est. Vel argentum, id est bene resonantes in doctrina sua, sicut argentum prae caeteris metallis omnibus clare resonat. Argentum dico examinatum igne, id est probatum sancto Spiritu, qui jure dicitur ignis, eo quod pectora fidelium inflammando, fide et charitate ardentia facit; juxta illud Dominicum: »Ignem veni mittere in terram, et quid volo aliud nisi ut ardeat? (Luc. XII, 49.)« Et exponit unde sit examinatum, sic: Dico examinatum igne, scilicet probatum terrae, id est probatum et purgatum a [Col. 0681C] terra, id est ab omni terrena sorde. Et exponit quomodo per ignem sit probatum, scilicet purgatum septuplum, id est per septem dona illius ignis: interposito hoc quod ipsi a Domino specialiter dicitur; et ex nimia laetitia facit sic apostropham ad eum. Quandoquidem hoc promisisti, vere secura sum: quia tu, Domine, servabis nos, etc., quod in sequentibus exponetur. Ubi vero dicitur: eloquia Domini, etc., possunt esse verba fidelium collectionis quae superius locuta est; si sic dicatur Dominus dicit: Ponam in salutari, etc. Et ista eloquia Domini sunt eloquia casta, id est nulla falsitate corrupta. Et ut magis commendet; alia similitudine sic laudat: Et sunt argentum igne, etc., id est similia argento igne examinato, terrae, id est ab omni terrena [Col. 0681D] sorde probato et purgato in fornace, septuplum, id est saepius. Quod est dicere: Sicut argentum hujusmodi nitidum est, et omni sorde vacuum: sic et ejus eloquia nitida sunt et omni falsitatis labe carentia. Et quia sic nitida sunt et vera, et per ea nobis haec promittis: Tu, Domine, qui per omnia verus es, servabis nos, id est salvabis nos in futuro, reducens in impassibilitatem per obedientiam illius salutaris. Et ut ad hanc salvationem pervenire possimus, hic interim custodies nos a generatione hac dolosorum et magniloquorum, ne ab eis incorporemur. Dico: Custodies, ducturus postea in aeternum. Dico, quia nos custodies, ne simus dolosi, id est promittentes beatitudinem in temporalibus. Impii autem, id est dolosi et magniloqui, de quibus egi [Col. 0682A] superius, ambulant in circuitu, id est similes sunt ambulanti in circuitu. Nam sicut ille nunquam perveniet ad finem, sic et illi dum in temporalibus beatitudinem quaerunt, nunquam ad finem pervenient. Et hoc ideo ponit, ut ostendat eos 34 occulto Dei judicio, ut in hoc juste pereant sic ditari. Et hoc sic addit: Dico: Ambulant in circuitu, id est in voluptate praesentium bonorum; et sic excaecantur. Et hoc non fit injusto judicio: sed tu, Deus, secundum altitudinem tuam, id est secundum altum et inscrutabile judicium tuum, multiplicasti praesentibus bonis filios hominum, id est prophetarum, aliorumque fidelium qui rationabiliter agere debuissent, et rationabiliter egerunt.



IN PSALMUM XII.

[Col. 0682B] Titulus duodecimi: In finem psalmus David: quod sic exponitur: psalmus iste attribuendus est David, id est fidelium collectioni tendenti in finem, id est in Christum, vel in perseverantiam. Et introducitur eadem collectio quae in superiori psalmo locuta est: suspirans prae nimio desiderio adventus Christi, et orans Deum ut cito illum mittendo per eum genus humanum respiciat. Non ideo tamen orat sic, quod certa non sit se nunquam eum visuram, sed quia hoc jam a Spiritu sancto concepit: quia mittetur sicut in superiori psalmo ostensum est: cum cupienti animo in hoc satis festinetur: orat ut in tempore suo veniat, ut eum corporeis oculis videre possit; sicut et Moysen legimus orasse Deum affectione nimia, quod contingere non poterat, cum [Col. 0682C] affectione nimia, quod contingere non poterat, cum dixit: »Ostende mihi faciem tuam et sufficit mihi (Exod. XXXIII, 18).« Orat etiam in hoc psalmo eadem collectio, ut a morte peccatorum criminalium ipsam liberet, ut in adventu ejus exsultare valeat. Et hic ad hoc introducit Propheta, ut nos ad ipsius dilectionem exemplo horum instruat. Et hoc sic dicit:

Usquequo, Domine, cui me servum feci, oblivisceris me, id est videberis oblivisci, non restaurando quod per Adam commisi? Postea ipsamet respondet, ut minus perfectos doceat, quandiu oblivio ista sit duratura: hoc facies tu usque in finem, id est in Christum, qui venturus est finis prophetiae et legis. Vel usque in finem temporum miseriae nostrae, quando scilicet tempus plenitudinis veniet. Vel sic [Col. 0682D] potest legi, quod non sit responsio, sed suspiratio. Oblivisceris me in finem oblivionis, id est quantum potest oblivio fieri, id est omni tempore. Usquequo avertes faciem tuam a me, id est ab oculis meis: quem mittere tardabis: et sic auferetur ne videam. Et hoc non ponit interrogando, sed gemendo. Facies dicitur Filius, eo quod per ejus visibilitatem Patris invisibilitas cognita est; quemadmodum per faciem totus homo cognoscitur; sicut idem in Evangelio dicit: »Philippe, qui videt me, videt et Patrem.« (Joan. XIV, 9.) Quandiu ponam consilia in anima mea, id est quandiu ego existens in hac dilatione, ero similis homini posito in angustia; qui diversa consilia in anima ponit qualiter evadere possit: et quemadmodum ponam per diem unumquemque, id [Col. 0683A] est quotidie dolorem in corde meo, quem habeo de hac dilatione? Per hoc quod dicit: Ponam per diem, innuit quod non semel ponebat, sed quotidie magis et magis. Usquequo exaltabitur inimicus meus, idem diabolus, super me, id est usquequo gaudebit de hoc quod per Adam, eo decipiente, amisi: et sic exaltabitur super me, id est reputabit se victorem, et me per Adam prostratum. Noli avertere diu faciem tuam: sed respice me per ipsam faciem tuam, mittendo eam. Et bene dicit: Respice, id est revisita: qui vidisti nos benigne in Adam quando impassibiles fecisti, postea vero visus es per ipsius peccatum oblitus fuisse. Et missa facie illa: exaudi me per eam reducendo ad vitam, quam ut reddas saepius oro. Domine qui potens es, Deus meus, cui non aufero [Col. 0683B] locum divinitatis in me, sed tibi prout possum obedio. Videns hoc se nimio desiderio orasse, quod impossibile est, orat etiam quod contingere potest, sic: Quandoquidem certa sum quia non respicies sic, ut faciem tuam oculis corporeis videam, saltem illumina luce spirituali oculos meos, 35 id est oculos cordis mei, ne unquam obdormiam peccando: ita quod deveniam in mortem, id est in peccatum criminale, per quod venitur ad mortem nequando, id est in judicii die dicat inimicus meus diabolus: Praevalui adversus eum, id est devici eum. Non quod tunc loquatur cum incorporeus ipse sit, sed quia tribulatione quam malis inferet, eos se vicisse quasi verbis ostendet. Et ideo adhuc illumina, ne inimici, id est spiritus maligni exsultent, me criminaliter [Col. 0683C] peccante, cum non deceat eos de me tibi subdito exsultare. Qui enim tribulant me prava suggestione, exsultabunt si motus fuero, a devotione tua in peccatum deveniens. Ego autem, id est sed ego ut immobilis sim. In misericordia tua speravi, et spero, et sperabo, non in me. Et quia hic, In misericordia tua speravi, et spero: exsultabit cor meum, id est anima mea in salutari tuo, id est in adventu Salvatoris Filii tui, qui me liberabit. Et ut tunc exsultare valeam, hic interim cantabo Domino, id est laudabo eum bona affectione quae ipsi canticum erit, id est delectatio magna. Qui Dominus tribuit mihi bona ista, ut in sua misericordia sperem. Et non solum cantabo, sed etiam psallam, id est bene operabor. Et hoc non ad superbiam, sed etiam nomini Domini altissimi, [Col. 0683D] id est ad honorem nominis ejus ut inde laudetur. Et merito. Altissimus enim est, id est Dominus dominorum: ideoque dignus est ut ejus nomini psallam.



IN PSALMUM XIII.

Titulus tertii decimi: In finem psalmus David, quod sic exponitur: psalmus iste est attribuendus David, id est Christo, respicienti in finem, id est in salvationem justorum, et in perditionem malorum, quod in fine mundi erit. Introducitur hic ipsum caput exprobrans in Judaeos: qui eum cum viderent, non ut Deum gloriae susceperunt; cum ostensum sit in superiori psalmo quanta affectione sancti patres eorum eum videre desideraverint. Ostendit etiam [Col. 0684A] damnationem inde eis maximam perventuram, suis vero salutem perpetuam, ut sui ab eorum infidelitate prorsus deterreantur et ad ejus obedientiam intentius nitantur. Et hoc sic dicit.

Dixit insipiens, id est Judaicus populus, antonomastice, insipiens, cum prophetarum dictis de me non credat: in corde suo hoc inveniens, non a Scripturis hoc habens. Non est Deus iste homo. Juxta illud evangelicum: »Hic homo non est a Deo qui Sabbatum non custodit (Joan. IX, 16).« Et alibi: »Tu homo cum sis, facis teipsum Deum (Joan. X, 33).« Et ideo dixerunt: Non est Deus: quia corrupti sunt in mente sua, id est excaecati. Et ideo corrupti, quia abominabiles, id est exsecrabiles facti sunt Deo in studiis suis persistentes, id est in [Col. 0684B] cogitationibus et operibus malis in quibus valde studuerunt. Quasi dicat: Quia in malis studuerunt, Deus eos exsecratus est et sic excaecavit. Quia vero dixerunt, Non est Deus: sed merito excaecati sunt, quod non est aliquis qui faciat bonum. Et repetit, ut plus exprobret. Non est aliquis qui faciat bonum, id est usque ad unum, perveniat, id est ad fidem mei qui unus sum, id est, singularis, incomparabilis. Nullus enim alius Deus est et homo. Et bene ponit: non est qui faciat bonum. Non est qui usque ad unum perveniat: eodem in Evangelio testante. »Sine me nihil potestis facere (Joan. XV, 5).« Ipsi dicunt: Non est Deus: cum tamen Dominus, id est Deus mihi unitus: de coelo, id est de re coelo coelorum, antonomastice, prospexit super filios hominum, [Col. 0684C] id est Judaeos. Et bene dicit, prospexit super. Nam qui aliquem de superiori domo per fenestram prospicit, superior est: non ex toto se abscondens, nec ex toto manifestans: ita et divinitatis clementia per Dominicum hominem se ex parte manifestavit inferioribus, cum tamen nulli cognita esset penitus. Et ad hoc prospexit: ut videat, id est videre faciat suos. Si est in Judaico populo aliquis intelligens Deum fide: aut requirens bona operatione. Vel sic 36 videat, id est qui prius providentia videbat, videat ipsa rei experientia: si est intelligens, etc., id est ad hoc venit ut inexcusabiles sint, sicut in Evangelio idem dicit: »Si non venissem et locutus eis non fuissem, peccatum non haberent. Nunc autem inexcusabiles sunt de peceato suo (Joan. XV, [Col. 0684D] 22).« Dico, quia Dominus prospexit: ipsi autem omnes declinaverunt ab intellectu fidei. Simul, id est una cum hoc quod declinaverunt inutiles facti sunt, id est infructuosi et perniciosi sibi et aliis. Et vere inutiles sibi Nam non est qui faciat bonum, non est qui usque ad unum perveniat, id est ad Christum ad me scilicet. Et vere inutilis aliis. Nam guttur eorum, id est vox procedens de gutture eorum: est patens sepulcrum, id est comparabilis sepulcro patenti. Sicut enim sepulcrum ad hoc patet ut corpus suscipiat et putrefaciat, ita et ipsa vox ad hoc patet, ut insontes incorporando, putridos in cogitatione et operatione reddat. Et non solummodo patent ad alios putrefaciendos: sed prius in me linguis suis, [Col. 0685A] id est mendacibus et adulatricibus quibus digni erant dolose agebant, dicentes: »Magister, scimus quia verax es, etc. (Matth. XXII, 16).« Et cum dolose agerent, venenum aspidum, id est insanabile odium quod habebant, in me erat sub labiis eorum, id est in corde eorum, sicut dicitur per prophetam. »Populus hic labiis me honorat, cor autem eorum longe est a me (Isai. XXIX, 13; Marc. VII, 6).« Et bene odium eorum dicit venenum aspidum: sicut enim qui venenum aspidum bibit, nunquam evadit; sic et ipsi odio quo pleni sunt non evacuabuntur donec moriantur. Dico: declinaverunt omnes: quorum omnium os maledictione et amaritudine, id est amara maledictione plenum est: sicut scriptum est: »Daemonium habes (Joan. VII et VIII).« Veloces [Col. 0685B] sunt pedes, id est affectiones eorum ad effundendum sanguinem meum, sicut scriptum est: »Et quaerebant quomodo eum interficerent (Ibid.).« Affectiones dicuntur pedes, quod affectionibus graditur animus sicut pedibus corpus. Et bene dicuntur veloces: cum eum improvide interfecissent, nec etiam diem festum ex toto praeterire exspectantes. Et hoc totum est ac si diceret: In hoc potest videri quia declinaverunt, quod os eorum plenum est maledictione, et veloces pedes eorum ad effundendum sanguinem meum, ut ait Apostolus: »Si cognovissent, nunquam Dominum gloriae crucifixissent (I. Cor. II, 8).« Et quia declinaverunt, et tales et tales sunt contritio et infelicitas, id est infelix contritio in viis eorum erit, id est pro pravis operibus [Col. 0685C] et cogitationibus eorum, quae sunt eis viae ad damnationem: veniet eis infelix contritio a Romanis scilicet, Domino eodem in Evangelio testante: »Circumdabunt te, et coangustabunt te undique, et ad terram prosternent te: et non relinquent in te lapidem super lapidem (Luc. XIX, 44).« Et quamvis propter declinationem veniat eis contritio: tamen cum tandem cognoscere deberent non cognoverunt, id est non cognoscent viam pacis, id est me qui sum via qua venitur ad pacem aeternam, qui etiam sum pax aeterna, sicut idem in Evangelio dicit: »Ego sum via, veritas et vita (Joan. XIV, 6).« Et Apostolus: »Ipse est pax nostra, qui fecit utraque unum (Ephes. II, 14).« Et ideo non cognoscent, quia non est timor Dei ante oculos mentis eorum, [Col. 0685D] id est quia non timent Deum. »Initium enim sapientiae timor Domini (Eccle. I, 16).«

Praedicta eorum contritione, ostendit etiam eorum damnationem cum increpatione suorumque remuneratione, sic: cum ipsi sint sepulcrum et dolosi et veloces ad effundendum sanguinem. Nonne cognoscent omnes qui operantur iniquitatem, id est, mortem meam, quae inique infertur ab eis? Et qui devorant, id est incorporando devorare et interficere volunt, plebem meam, id est fideles meos, sicut escam panis? id est quotidie, sicut esca panis quotidie devoratur. Et ideo operantur iniquitatem, quoniam Dominum non invocaverunt, id est ideo permisit eos Deus incidere in iniquitatem: quia non invocaverunt [Col. 0686A] eum, id est non posuerunt eum Dominum et se servos. Et ideo adhuc operantur iniquitatem: quia illic trepidaverunt timore ubi non erat, id est non debet esse 37 timor: scilicet in amissione terrae, sicut in Evangelio legitur: »Quid facimus, quia hic homo multa signa fecit? Si dimittimus eum sic, omnes credent in eum, et venient Romani et tollent locum nostrum et gentem.« (Joan. II, 48). Nonne cognoscent, cum modo cognoscere nolint, omnes isti qui tales et tales sunt, quoniam Dominus est in generatione ista, id est gratia ejus semper: in generatione ista ut remuneret eos quandoque. Quasi dicat: Vere cognoscent ipsi quandoque: quod Dominus est nunc in justis, ut quandoque eos remuneret qui nunc eis apparent viles. Et ex opposito datur intelligi quod [Col. 0686B] cognoscent, cum damnabuntur, quod Dominus in se non fuit. Modo facit apostropham ad eos, increpando sic: Vere devorare vultis plebem meam. Nam confudistis, id est confusibile judicastis, et adhuc judicatis consilium inopis, id est consilium plebis meae quae est inops, id est, egens propter me. Hoc consilium scilicet quod habent: quoniam spes ejus inopis, id est ille in quo ipse spem habet est Dominus omnium, id est in me quem Dominum rerum esse credit. Et quia posset quaeri quis sit ille Dominus, quaerit ipsemet ut solvat. Dico: Dominus spes ejus est. Quis? id est quis est ille Dominus? Postea describent eum sic: Ille Dominus natus ex Sion, id est ex Judaico populo secundum carnem: dabit salutare, id est salutem Israel, id est unicuique videnti Deum [Col. 0686C] fide et contemplatione, id est hic salvabit Israel ab originali crimine: et in futuro cum averterit Dominus captivitatem plebis suae, id est corruptibilitatem et mortalitatem corporis, exsultabit Jacob, id est minus perfectus. Et laetabitur Israel, id est perfectissimus. Et bene per Jacob minus perfectus, per Israel vero perfectissimus designatur. Jacob enim supplantator: Israel autem videns Deum interpretatur. Minus perfecti vero solummodo supplantatores vitiorum sunt, nondum Deum in contemplatione videntes. Perfecti vero et vitia supplantant, et Deum jam in contemplatione vident. Quasi dicat: Ego sum ille Dominus qui hic Israel salvabo, et in futuro, avertendo captivitatem, Jacob et Israel laetari faciam.



IN PSALMUM XIV.

[Col. 0686D] Titulus quarti decimi: Psalmus David, id est Christo attribuendus. Et introducitur Dominicus homo loquens, quia dixerat: Dabit salutare Israel, et exsultabit Jacob et laetabitur Israel, ne praesumeret quilibet qui solummodo Christiano nomine vocaretur se salvandum et laetaturum: intendit ostendere quis sit ille qui haec habiturus sit. Et quoniam nullus sic laetaturus est, qui prius non sit hic in militia Christi: ex benevolentia quaerit quis hic sit in militia ejus esse dicendus, et in futuro aeterna requie laetaturus, ut postea solvat. Et ponit tabernaculum pro militia, quoniam tabernacula militantes facere solent. Et hoc sic dicit:

Domine, quis habitabit, id est hic assidue manebit [Col. 0687A] in tabernaculo tuo, id est in militia tua? Aut ita possum quaerere: Quis requiescet in futuro in monte tuo, id est sublimi Hierusalem. Monte dico sancto, id est in quo nullus erit nisi sanctus? Sequitur solutio sic. Ille habitabit et requiescet qui ingreditur, id est graditur in vita ista sine macula, id est criminali peccato, id est qui est innocens: et qui operatur justitiam, id est qui est justus in opere. Non enim sufficit abstinere a malo, nisi fiat quod bonum est. Et ostendit quid sit esse sine macula, id est innocentem esse: et quid sit operari justitiam, ponendo mistim aliquot partes innocentiae et justitiae. Dico quod ille habitabit et requiescet qui ingreditur sine macula, et operatur justitiam. Et illum intellige esse sine macula, id est innocentem, et operari [Col. 0687B] justitiam, qui loquitur veritatem in corde suo, id est qui habet in conscientia cordis sui locutionem veritatis, id est cogitationem verae fidei. Fides enim est fundamentum omnium virtutum, id est qui nec etiam errat 38 cogitatione in fide, sed veram fidem in corde loquitur, id est cogitat. Locutio enim cordis cogitatio est: et hoc pertinet ad justitiam. Juxta illud: Justus ex fide vivit (Rom. I, 17). Et ille qui non egit dolum in lingua sua. »Dolosi et fraudantes, ut ait Apostolus, regnum Dei non possidebunt (I Cor. VI, 9).« Non qui dolosi sunt ut laudant, sed ut aliquem laedant. Non agere vero dolum, pertinet ad innocentiam. Nec fecit proximo suo malum voluntate vel ab actu quod est innocentia. Et etiam non accepit opprobrium adversus proximos suos, id est non consensit, [Col. 0687C] neque delectatus est de opprobrio illato proximis suis: quod etiam pertinet ad innocentiam. Et non solummodo non accepit opprobrium, sed etiam malignus, id est maligne agens in proximum in conspectu ejus, id est in consideratione mentis ejus deductus est ad nihilum. Non ad hoc ut nihil fiat, sed hoc considerat in mente sua quod ille qui a Christo vero esse maligne agendo secernitur: ad nihilum, id est ad non esse cum Christo deducitur. Juxta illud Apostoli: »Si charitatem (id est dilectionem) Dei et proximi non habeo, nihil sum (I Cor. XIII, 2).« Et hoc ad justitiam pertinet. Dico quod malignos deduci considerat ad nihilum. Timentes autem Dominum, id est cum casto timore servientes Domino glorificat, id est gloriosos reputat. Et hoc [Col. 0687D] quidem justorum est. Qui jurat proximo suo et non decipit. Non est autem intelligendum quod quilibet jurare debeat, Domino in Evangelio dicente: Non jurabis per coelum, neque per terram, neque per caput tuum (Matth. V, 36): sed idem est ac si diceret: Qui similis est juranti proximo et non decipienti, id est sic veridicus est erga proximum, ut ille qui jurat et non mentitur: quod etiam justum est. Qui pecuniam suam non dedit ad usuram, quod ad innocentiam pertinet. Et non de sola terrena pecunia accipiendum est, sed etiam qui orationes, et si quod est aliud beneficium, pro Deo gratis proximis suis impendit. Juxta illud Dominicum: »Gratis accepistis, gratis date (Matth. X, 8).« Et qui non accipit munera ideo ut sit super innocentem, id est ut opprimat [Col. 0688A] eum. Et hoc quoque innocentium est, ne accipiant. Qui facit haec quae superius ostendi, et his similia, non movebitur in hoc mundo a tabernaculo Dei: in aeternum in futuro deducendus. Vel per supradicta possunt intelligi quatuor principales virtute. Per hoc quod dicit qui ingreditur sine macula, et non egit dolum in lingua sua, nec fecit proximo suo malum, et opprobrium non accepit adversus proximos suos, et pecuniam suam non dedit ad usuram, et munera super innocentem non accepit, denotatur temperantia, cum haec omnia partes ejus sint. Per hoc vero quod dicit operatur justitiam, intelligitur justitia, cujus partes intermiscet cum subjungit: Timentes autem Dominum glorificat, et qui jurat proximo suo et non decipit. Per hoc autem quod dicit: Qui loquitur veritatem [Col. 0688B] in corde suo, prudentia intelligitur. Et per hoc quod ponit, ad nihilum deductus est in conspectu ejus malignus, fortitudo designatur.



IN PSALMUM XV.

Psalmi quinti decimi titulus: Inscriptio ipsi David, quod sic exponitur. Inscriptio tituli, id est victoriae quae in hoc psalmo continetur, attribuenda est David. Et non significanti David, id est prophetae: sed ipsi David, id est revera significatio David scilicet Christo. Ipsi ponitur ad determinationem, sicut in Ezechiele. »Ecce ego ipse requiram oves meas (Ezech. XXXIV, 11).« Et bene in hoc loco titulus pro victoria ponitur, cum aliquando victoria titulo soleat designari, ut hoc titulo Christi victoria de Judaeis designata est: »Jesus Nazarenus rex Judaeorum.« [Col. 0688C] Cum enim dicit rex Judaeorum, notat Judaeorum quosdam ab ipso convincendos, de malo scilicet in bonum reducendos, quorum rex futurus erat: de qua victoria in hoc psalmo agit. Orat enim hic Dominicus homo Deum Patrem, vel Trinitatem, ut conservet eum in passione ne cedat, ut inde victoria sequetur. 39 Et ob hoc orat, ut in tribulatione orare nos instruat. Agit etiam in sequentibus de conversione Judaeorum, qui haereditas sua futuri sunt, determinando quos haereditatem suam esse dicat. Promittit quoque se Deum de passione et haereditate sua benedicturum: ut et nos Deo tam in prosperis quam in adversis benedicere doceat. Agit insuper in fine de resurrectione et ascensione: ut [Col. 0688D] in se sperantibus spem resurrectionis et immortalitatis exemplo sui tribuat. Et hoc sic dicit:

Conserva me in passione ne cedam, Domine, cui me servum feci. Et dignus sum conservatione, quoniam in te speravi, non in me. Et ideo, quoniam dixi Domino, id est statui in corde meo ad honorem tui, qui Dominus es, Deus meus es tu, non alius. Quasi dicat: Ideo dignus sum conservari, quia spem semper in te habui, et te Deum meum constitui. Non ideo tamen oro conservari, ut dicam te bonis illis egere, quae humano generi per me exhibenda sunt: peccatorum videlicet remissione et immortalitate, et impassibilitate; quoniam tu non eges illorum bonorum meorum: sicut alibi dicitur. Ideo est verus Dominus qui non indiget servo et quo indiget servus. [Col. 0689A] Et in hoc nobis exemplum praebet humilitatis, ne aliquo modo Deum salute et servitio nostro egere putemus: sicut idem in Evangelio dicit: »Cum feceritis omnia quae praecepta sunt vobis, dicite: Servi inutiles sumus (Luc. XVII).« Id est nihil utilitatis Deo afferentes. Vel sic: Vere es tu Deus: et inde hoc videri potest, quoniam non eges bonorum meorum. Et exprimit ipsa bona, faciens apostropham ad auditores, ut instruat eos, sic: Vere non eget ipse bonorum meorum, o auditores, his scilicet quod ego mirificavi, id est mirificabo, id est miras videri faciam omnes voluntates meas sanctis qui sunt in terra ejus, id est spe in Jerusalem coelesti quae est terra viventium, de qua alibi dicitur: »Placebo Domino in regione vivorum (Psal. CXIV, 9).« [Col. 0689B] Voluntates meas dico in eis complendas, id est, non solummodo voluntates meas eis miras videri faciam, sed etiam complere instruam. Et antea quam mirificem voluntates meas sanctis qui sunt in terra ejus, multiplicatae sunt, id est multiplicari faciam infirmitates eorum, id est hoc cognoscere faciam, et confiteri quod multiplicatae sunt infirmitates eorum; ut ait Apostolus, in quo lex infirmabatur: »Misit Deus Filium suum in similitudinem carnis peccati, ut destrueret peccatum de peccato (Rom. III, 2);« et alibi: »Lex subintravit ut abundaret delictum (Rom. V, 20):« Quasi dicat: In primis eis compunctionem dabo, ut cognoscant et confiteantur multas esse infirmitates suas; sicut Jacobus ait: »Confitemini alterutrum peccata vestra (Jacob. V, [Col. 0689C] 16).« Et postea quam cognoscent esse multiplicatas infirmitates suas, acceleraverunt, id est accelerabunt ad Deum fide et operatione. Et sic accelerabunt quod amplius non congregabo, id est congregari non faciam conventicula, id est congregationes, eorum de sanguinibus, id est pro sanguinibus fundendis. De causativum est, id est: ita ad fidem accelerabunt, quod amplius non faciam congregari ad eos carnales observantias complendas. Et postquam accelerabunt, non memor ero nominum eorum, id est ut improperem eis nomina quae pro suis sceleribus habuerunt, scilicet non eos infideles et impios et caeteris aliis nominibus vocabo. Dico: Nec memor ero per labia mea, id est quando videbor agere labiis, dicens: »Discedite a me (Matth. XV, 41),« [Col. 0689D] etc. Vel si dicamus eum non acturum labiis, sic exponemus: Nec memor ero nominum eorum. Et hoc manifestum per labia mea, id est per prophetas dictos labia mea, eo quod meas voluntates aperuerunt: sicut labia cordis voluntatem aperiunt, id est hoc jam manifestavi per prophetas meos. Juxta illud: »Si averterit se impius ab impietate sua, omnium iniquitatum ejus non recordabor (Ezech. XVIII, 22).« Dico quod postea accelerabunt. Et adeo accelerabunt, 40 quod Dominus erit pars haereditatis meae et calicis mei, id est illi sancti, de quibus dixi: Mirificavi eos qui sunt haereditas mea quos excolo. Et calix meus, id est inebriantes me bona vita sua, id est laetitia replentes: sicut optimus calix vini [Col. 0690A] quem inebriat, laetitia replet. Nullam partem elegerunt nisi Dominum, id est nolunt esse in parte diaboli, sed in parte Domini; sicut de Maria in Evangelio dictum est: »Maria optimam partem elegit, quae non auferetur ab ea (Luc. X, 42).« Cum autem addit: Tu es, etc., apostropham facit ad Deum ex affectione nimia: sic quasi gratias agens. Dico: Dominus pars haereditatis meae, quam per me secundum quod homo sum non obtinebo, sed tu es, id est revera manes immutabiliter; juxta illud: »Esse Deo verum est et proprium.« Dico: Tu es qui restitues in beatitudine, de qua decidit per Adam, haereditatem meam. Et hoc, mihi, id est ad honorem mei. Vel sic: Tu qui potens es et Dominus, es ille qui restitues mihi haereditatem meam, quam [Col. 0690B] habebam secundum quod Deus, et amisi per Adam; sicut idem in Evangelio dicit: »Tui erant: et tu eos mihi dedisti (Joan. XVII, 6).« Et ne qualiscunque pro sola fide sine operibus in haereditate illa se futurum esse praesumeret, determinat haereditatem suam. Dico: Tu restitues haereditatem meam. Et non qualescunque erunt haereditas mea: sed funes, id est electiones, dispones. Sortes ceciderunt, id est cadent, mihi, id est contingent mihi, in praeclaris, id est non eligam nisi illos qui erunt in virtutibus praeclari. Funes vocat dispositiones suas per similitudinem, quia sicut funibus agri mensurantur et eliguntur, ita et Deus dispositionibus suis salvandos a perdendis eligit. Et bene dicit: Ceciderunt: dispositiones enim Dei incognitae sunt, sicut illae quae [Col. 0690C] casu contingunt. Et quia dixerat in praeclaris, cum quidam pannosi fuerint, posset quis dicere eos non esse praeclaros; ideoque sic addit: Bene dixi praeclari: etenim haereditas mea praeclara est mihi consideranti non secundum exteriorem, sed secundum hominem interiorem. Et quia praeclaram haereditatem mihi restituit, benedicam Dominum, id est, magnificabo, qui mihi tribuit intellectum, id est consilium redimendi illam haereditatem. Et insuper benedicam de hoc quod renes mei, id est Judaei parentes mei, de quorum renibus mater mea processit, increpuerunt me dicentes: »Vah! qui destruis templum Dei (Matth. XV, 12):« caeterasque blasphemias, id est, increpando persequentur me usque ad noctem, [Col. 0690D] id est, usque ad mortis obscuritatem me deducentes. Dico quod me increpuerunt: ego autem providebam Dominum semper in conspectu meo, id est in consideratione mentis meae providebo. Et bene et secure possum providere: quoniam hic ad praesens in tribulatione a dextris est mihi, id est, in auxilium, ne commovear a bono proposito meo. Et bene dicit a dextris; per dextram namque prosperitas: per sinistram autem adversitas designatur. Quasi dicat: Quia est mihi a dextris, id est prosper, secure providere possum quod in futuro resuscitabit: dico a dextris est. Et propter hoc laetatum est cor meum, id est anima mea. Et exsultavit lingua mea, id est exsultando proferet lingua mea: »In manus tuas commendo spiritum meum (Luc. XXIII, 46).« [Col. 0691A] Insuper et caro mea requiescet in sepulcro in spe resurrectionis, id est, ita quod anima spem habebit carnem esse resuscitandam. Vel caro mea, id est, Ecclesia, quae est corpus unum, cujus caput ego sum: requiescet in spe resurgendi: ut sicut ego surrexi, ita et ipsa resurgat. Et in hac spe requiescet, id est, multum delectabitur; juxta illud Apostoli: »Si credimus quod Jesus mortuus est et resurrexerit, ita Deus eos qui dormierunt per Jesum adducet cum eo (I Thess. IV, 14).« Et bene dicit Ecclesiam carnem suam; sicut ait Apostolus: »Erunt duo in carne una. Sacramentum hoc magnum est: dico autem in Christo et in Ecclesia (I Cor. VI, 16; Ephes. V, 32).« Dico quod laetatum est cor meum: et exsultavit lingua mea. 41 Et merito, quoniam [Col. 0691B] non derelinques animam meam in inferno, ut ibi detineatur sicut animae peccatorum; sed, eo exspoliato, cum sanctorum pompa revertetur: nec dabis sanctum tuum, id est sanctum corpus meum Filii tui, videre corruptionem, id est non permittes sacrosanctum corpus meum putrescere. Et ideo non derelinques animam meam in inferno: quia notas mihi fecisti vias vitae, id est praecepta tua, quae obedientibus sunt viae ad vitam. Quasi dicat: Quia praeceptis tuis a te mihi notificatis obedire sategi, non derelinques animam meam in inferno. Et non solum non derelinques, sed etiam adimplebis me laetitia cum vultu tuo, id est cum praesentia tua. Quod est dicere: Cum in coelo praesentia tua usus fuero, vehementer laetabor. Et postea delectationes [Col. 0691C] erunt mihi in dextera tua, id est in potioribus tuis. Quod est dicere: Multum delectabor in fidelibus constituendis ad dexteram tuam quos mihi dabis. Et non parvae delectationes erunt mihi, sed delectationes tendentes usque in finem, id est, usque in perfectionem, id est, perfectae et magnae.



IN PSALMUM XVI.

Titulus sexti decimi. Oratio ipsius David, id est Christi: revera David Et ideo sic iste psalmus intitulatur, cum etiam in multis aliis oratio inveniatur: quia principaliter et fere per omnia ad orationem spectat. Orat enim hic caput pro membris: et prius pro se, ut nos orare instruat. Agit etiam concessive de inimicis, praetendens merita: quia [Col. 0691D] ipse suique digni sint remuneratione. Et quia etiam inimici digni sint perditione. Et hoc sic dicit:

Exaudi, Domine, justitiam meam, id est, exaudi me secundum quod promeretur justitia mea. Et ostendit unde exaudiat; inde scilicet: Intende, id est, rectam et intensam fac deprecationem meam, id est fac me intense te deprecari. Et sic postea auribus percipe, id est audi. Ad humanum modum dicit. Vel per aures designatur ejus potentia: cum potentiam audiendi habeant aures. Orationem dico meam, non in labiis dolosis factam: orare vero labiis dicimus, cum orantibus labiis, cordis cogitatio vagatur. Vel diversa esse possunt deprecatio et oratio: Deprecatio scilicet est pro membris, id est precatio de remotione vitiorum, cum dicit: Mirifica misericordias, [Col. 0692A] etc.; oratio vero pro se et membris: pro perfectione et perseverantia. Et si hoc modo diverse accipiamus, erit positum intende pro intellige. Dico: percipe orationem meam; hanc scilicet: De vultu tuo judicium meum prodeat, id est, judicium quo nunc a Judaeis judicor: quod ab eorum consiliis solummodo prodire videtur: de voluntate tua proderat, id est prodiisse videatur; sicut ab eodem Pilato dictum est: »Non haberes potestatem in me ullam, nisi tibi esset datum desuper (Joan. XIX, 11.)« Voluntas autem idcirco vultus dicitur, quia in vultu voluntas hominis saepe consideratur. Dico judicium meum prodeat de vultu tuo, per hoc scilicet quod oculi tui videant aequitates. Ad humanum modum dicit, id est tu videas aequitates, id est [Col. 0692B] vide ut compleas ea quae aequa sunt: me resurgere faciendo, et mihi mundum subjugando, meosque salvando et perfectos faciendo, inimicos quoque meos juste remunerando. Et sic appareat te judicium meae mortis voluisse, ut tales effectus sequerentur. Oculi vero poni possunt pro potentia Providentiae, et praetendit meritum: quia hoc Deus pro eo facere debeat, sic: Vere debes orationem percipere, et aequitates videre: ideo scilicet quia probasti cor meum. Non quod probatione egeat quem res nulla latet; sed idem est ac si diceret: Voluntatem cordis mei sanctam, quae omnibus fere erat incognita, probatam ostendisti. Et exponit quomodo probavit, sic: Dico: Probasti; et hoc taliter: Visitasti 42 me nocte, id est occulta tentatione, quae illata fuit a [Col. 0692C] diabolo; sicut legitur in Evangelio: »Et accedens tentator, etc. (Matth. IV, 3).« Et bene ponit visitasti. Tentatio enim visitationis magna fuit, et exaltatio; cum nullatenus ei cesserit: igne, id est, aperta et gravissima tribulatione passionis me examinasti, id est examinatum et probatum ostendisti. Et sic non est inventa in me iniquitas, id est et hac duplici tentatione patere facias, quod nulla in me inveniri possit iniquitas; quod totum est ac si dicat: Dignus sum ut oratio mea percipiatur, cum nulla in me sit iniquitas: quod per hoc patuit, quia a diabolo tentatus non cessi: et per hoc magis apparebit quod in igne tribulationis non deficiam. Et hoc, quod non est in me iniquitas, sic manifestum erit: ut non [Col. 0692D] loquatur os meum, id est ut non necesse sit hoc dicere os meum. Apertissimum enim erit. Et vere non est inventa in me iniquitas: nam ego custodivi, non rejeci, vias duras, id est opera hominum, scilicet illa quae solent exerceri in homines, id est in illos qui non faciunt ea quae Dei sunt, sed hominum: mala scilicet, id est libenter sufferam tribulationes, et crucis tormenta, quae exerceri solent in male operantes: quae sunt viae tuae, id est a te datae ut me deducant ad gloriam. Et bene ponit custodivi a similitudine itinerantium, cui cum rectam viam teneant, licet multum aspera sit, bene tamen custodiunt ne ab ea deflectant. Et has custodivi propter verba labiorum tuorum complenda quae haec praedixerunt. Labia dicuntur prophetae, quia Dei voluntates aperuerunt, [Col. 0693A] sicut labia cordis voluntate . . . aperiunt. Vel sic potest distingui: Dico: Non est in me iniquitas; et hoc sic dico: Ut non loquatur os meum opera hominum, id est ut non haec loquar jactanter et superbe, quae locutiones sunt opera hominum. Quod est dicere: Ita haec loquor quod inde non superbiam, sicut homines de meritis suis superbire solent, vel sic: Dico: Non est in me iniquitas: et usque adeo non est in me iniquitas, ut etiam, quod maximum est, non loquatur os meum opera hominum, id est vanitates: Vanae enim locutiones opera hominum sunt, id est ut nec in lingua peccem. Dico: Igne me examinasti. Ego autem Filius tuus et innocens propter verba labiorum tuorum custodivi vias duras tribulationum. Et qui custodivi vias duras ut per has mei gressus [Col. 0693B] perficerentur. Perfice, id est perfectos fac, gressus meos, id est discipulos per quos veniam in notitiam hominum. Et ideo dicuntur gressus mei in semitis tuis, quae sunt semitae ad vitam. Arduae, scilicet carni et strictae: sicut semitae strictae sunt; juxta illud: »Angusta est via quae ducit ad vitam (Matth. VII, 14).« Et sic perfice ut non moveantur ab eis vestigia mea, id est exempla bonorum operum meorum, eorum cordibus impressa, id est perfectos et pesseverantes effice. Hucusque pro perfectis: postea vero pro infidelibus omnibus convertendis, sic orare intendit: Ego clamavi ad te, dicendo Perfice, etc. Et scio quia jam exaudisti me. Non quod re, sed quia jam dispositione complevisti. Et quoniam me sic orantem exaudisti, iterum oro: inclina aurem tuam, [Col. 0693C] id est condescendere fac misericordiae tuae potentiam mihi, id est in illis qui mei sunt futuri, adhuc tamen infideles: et exaudi verba mea pro eis fusa. Et bene dicit inclina, a similitudine medici inclinantis se aegris: qui prae nimia aegritudine illi nequeunt assurgere. Ita quippe et Dei clementia inclinat se, id est condescendit aegris in peccatis, qui per merita sua nequeunt illi assurgere. Dico exaudi verba mea; haec scilicet: Mirifica, id est miras in virtutibus et operibus fac, misericordias tuas, id est, illos qui, cum infideles sint, sola misericordia, non meritis suis, salvabuntur: emphatice dicti misericordiae, eo quod largissima sit in eis misericordia tua. Dico, Mirifica, qui salvos facis in anima a vitiis, sperantes in te, [Col. 0693D] non in se, id est, discipulos meos; de quibus legitur: »Nos sperabamus quod hic redempturus esset Israel (Luc. XXIV, 21).« Et ut hi mirificentur et aliis praeficiantur, 43 a resistentibus dexterae tuae, id est a Judaeis qui me persequendo resistent Verbo tuo mihi personaliter unito, quod me regem constituit. Et quod est dextera tua: per quod a te juxta Joannem. »Omnia facta sunt; et sine ipso factum est nihil (Joan. I, 2).« Custodit me, ne cedam. Medico, ut pupillam oculi, existentem, id est similem pupillae oculi. Sicut enim a pupilla, cum minima pars sit corporis, totum corpus illuminatur: ita a Christo, qui minimus visus est et exiguus, totum corpus ejus, id est Ecclesia, illuminatur; sicut idem dicit: »Ego sum lux mundi (Joan. VIII, 12).« Dico [Col. 0694A] custodi: ita scilicet protege me, ne laedar in anima: et si laedor in corpore: me dico positum sub umbra alarum tuarum, id est sub defensione charitatis et dilectionis: a similitudine volucris pullos aliis protegentis, ne ab aestu laedantur. Dico protege a facie, id est ab instantia Judaeorum impiorum: qui me afflixerunt, id est affligent. Faciem pro instantia ponit, eo quod hostes dum instant, faciem ostendunt. Et ostendit quomodo affligent, ut ex malis meritis eorum concedat eis poenam futuram: quod aequum erit cum superius dixisset: Oculi tui videant aequitates. Vere me affligent, quia inimici mei, Judaei, circumdederunt me, id est circumvallabant consiliis suis animam meam, ut in morte detineant, dicentes: »Venite, opprimamus pauperem justum (Sap. [Col. 0694B] II, 10).« Et hoc ideo facient, id est ideo tam stulti erunt, quia adipem suum, id est pinguem, id est carnalem sensum suum, concluserunt, id est firmiter in se retinuerunt: non projecerunt quod facere debuissent, putantes me hominem tantum esse, non hominem et Deum. Et ideo os eorum locutum est, id est loquetur, superbiam, scilicet »Crucifige;« et »Non habemus regem nisi Caesarem (Joan. XIX 15).« Et non solum contra me loquentur superbiam, sed ipsi projicientes me de civitate, nunc, id est in hora eis a Deo concessa; sicut in Evangelio legitur: »Haec est hora vestra, et potestas tenebrarum (Luc. XXII, 53):« quandoque quidem de eadem civitate expellendi, circumdederunt, id est circumdabunt me fixum cruci, conspuentes et deridentes. Et hoc ideo [Col. 0694C] facient: quia statuerunt declinare, id est stabiliter declinaverunt, oculos suos, id est considerationes mentis suae, in terram, id est in desideria terrae suae retinendae, id est ideo hoc facient, quia per hoc putabunt se retinere locum et gentem, per quod potius admittent. Vel sic: Dico: Circumdederunt me. Et propter hoc statuerunt oculos suos declinare in terram. Similes scilicet erunt propter tantam crudelitatem suam crudeli cuilibet, qui aliquem punire faciens ut eum non videat, oculos in terram declinare studet: ne illius miseria commotus, indulgeat. Dico: Projicientes me circumdederunt, et multis modis afflixerunt; et hoc tamen potentia sua facere nequiverunt: sed susceperunt me traditum a Deo Patre; sicut alibi dicitur: »Proprio Filio suo [Col. 0694D] non pepercit Deus, sed pro nobis omnibus tradidit illum (Rom. VIII, 32).« Dico susceperunt: existentes sicut leo paratus ad praedam, et sicut catulus leonis. Leo et catulus dico, habitans in abditis, id est similes leoni quantum ad majores et principes; et catulo leonis, quantum ad plebem, quae generata erat a majoribus in hac nequitia, sicut catulus a leone generatur. Bene vero ponit, paratus ad praedam, et habitans in abditis. Ipsi enim quamvis hoc non qualicunque hora vellent facere possent, ad hoc tamen semper parati erant, occulte inde cogitantes. Ostensis malis meritis eorum, concessive de eorum ultione sic est: Quandoquidem hoc et hoc facient, tu, Domine, qui impotens in afflictione mea videris, [Col. 0695A] exsurge, id est potens appare. Et ostendit in quo scilicet: Praeveni eum et supplanta eum, id est vince eum: sicut ille vincit qui praevenit, et ille qui supplantat aliquem. Et hoc duplici similitudine dicit, ad exaggerationem sceleris eorum. In hoc, scilicet, vince. Eripe animam meam, quae innocens est, ab impio, id est a voluntate impii Judaici populi, ne detineatur in morte. Animam meam dico existentem frameam tuam, per cujus descensum ad inferos debellabis diabolum. Quasi dicat: Eripe eam cum sit framea tua, ab inimicis manus tuae, id est a Judaeis, qui inimici 44 sunt Verbi tui mihi personaliter uniti: quod est manus tua, per quam omnia fecisti; sicut alibi Psalmista: »Verbo Domini coeli firmati sunt (Psal. XXXII, 6).« Et non solum me ab eis eripias, [Col. 0695B] sed divide eos. Et, ne intelligeretur de divisione illa quae futura est in die judicii, quando separabuntur oves ab haedis (Matth. XXV, 32), addit: In vita eorum, id est, in hac vita divide eos per totum mundum, separatos a paucis fidelibus, qui de eorum progenie sunt in Jerusalem: quibus dictum est a Spiritu, ut transferret se in regnum Agrippae, ne affligerentur afflictione obsidionis Jerosolymitanae. Et merito divides: nam venter eorum, id est carnalis voluntas eorum, adimpletus est, id est eorum voluntati satisfactum est, de absconditis tuis, id est multum gaudebunt de tribulationibus et morte mea, quae procedunt de absconditis judiciis tuis, non de eorum potentia. Et non solum adimpleti sunt, sed etiam saturati sunt filiis, id est ad malum exemplum filiorum: [Col. 0695C] ut inde filii qui nondum nati sunt saturentur, id est delectentur malo exemplo eorum. Et non soli patres damnabuntur: sed etiam diviserunt reliquias suas, id est ultionem quae eis pro saturatione illa relinquebatur a Deo, parvulis suis, dicentes: »Sanguis ejus super nos et super filios nostros (Matth. XXVII, 25).« Postea ex affectione nimia facit apostrophen ad Deum: sic ipsi pro meritis dividentur. Ego autem, qui modo vilis conspectui Judaeorum appareo, apparebo gloriosus conspectui tuo praesens, cum in coelum ascendero. Et in fine saeculi satiabor, id est ex toto laetitia replebor, cum apparuerit gloria tua in meis qui modo viles sunt, id est aeterna beatitudo a te danda; juxta illud Apostoli: »Cum Christus apparuerit vita vestra, tunc et vos apparebitis [Col. 0695D] cum ipso in gloria (Coloss. III, 4).«



IN PSALMUM XVII.

Titulus sexti decimi: In finem puero Domini David qui locutus est Domino verba cantici hujus, in die qua eripuit eum Dominus de manu omnium inimicorum suorum, et de manu Saul. Dicitur a quibusdam titulus iste mittere nos ad historiam illam in qua narratur David a persecutione Saulis, omniumque aliorum inimicorum suorum post mortem Saulis fuisse liberatum, quod ad Domini figuram factum esse certum est. Per Saulem enim, qui appetitus interpretari dicitur, mors rectissime designatur. Quoniam sicut Saul contra Dei voluntatem a Judaeis est appetitus: ita et mors ab Adam et Eva per praevaricationem [Col. 0696A] Dei voluntatis est appetita. Et quotidie etiam ab impiis per opera mala appetitur. Sicut vero David a Saule in ipsius nece liberatus est: sic et Christus a morte in resurrectione ipsa morte destructa ereptus est. Per alios vero inimicos David Judaeos et Romanos milites Christum persequentes intelligimus a quibus omnibus in resurrectione liberatus est. Potest et hoc totum ad Ecclesiam referri: ut per David Ecclesiam quae manu fortis est: per Saulem vero David persecutorum ducem diabolum, qui omnium Ecclesiae persecutorum caput est. Per caeteros quidem inimicos David, visibiles Ecclesiae persecutores, qui diaboli membra sunt, intelligamus: a quibus omnibus Ecclesia secundum animam jam liberata est, ne ab eis scilicet incorporetur. In futuro autem etiam ab [Col. 0696B] eorum persecutionibus eripietur. Titulus autem sic exponitur. Verba cantici hujus, id est delectationis spiritualis: hujus non est positum ad designationem praesentiae, sed dignitatis: ut superius dictum est in alio psalmo. Ipsi David Psalmus: quasi dicat: Verba ista cum spirituali delectatione prolata, attribuenda sunt David. Et determinat cui David, scilicet David puero, id est servo Domini, tendenti in finem, id est in perfectionem et consummationem. Quod est dicere: Qui perfecte fuit obediens Domino; quod nullus alius post eum fuit. Quae verba locutus est Domino, id est ad honorem Domini: partim loquens ad eum ut ad secundam personam: partim etiam ad membra sua instruenda ad ipsius honorem. David pro judicio posito in die, id est in spe diei, 45 in [Col. 0696C] qua die eripuit eum Dominus, id est in spe diei resurrectionis, in qua eripiet Dominus et ipsum, et membra ipsius de manu, id est de potestate omnium inimicorum suorum, id est Judaeorum et militum Romanorum, quantum ad ipsum: et omnium persecutorum Ecclesiae, quantum ad membra ejus. Et de manu Saul, id est mortis quantum ad ipsum. Juxta illud apostolicum: »Christus resurgens ex mortuis jam non moritur (Rom. VI, 9).« Et de manu Saul quantum ad membra, id est de manu diaboli, ne amplius potestatem habeat eos damnandi per peccatum originale. Juxta illud Evangelii: »Princeps hujus mundi ejicietur foras (Joan. XII, 31).« Et est haec vox capitis in primis pro liberatione sui Deo gratias agentis, postea vero se a Deo liberandum [Col. 0696D] esse referentis, ut et membris per se liberandis spem salvationis ingerat. Ostendit etiam ad fidei membrorum instructionem, et ad reddendam gratiarum actionem, quae commoda de ipsius morte et liberatione contingere debeant. Et hoc sic dicit:

Diligam te, Domine, id est cum modo ante mortem te diligam, et diligendo tibi usque ad mortem obediam: post resurectionem cum nulla mihi obedientia restabit, saltem diligam te. Et in hoc innuit: quoniam et sanctis in futuro immortalitate suscepta nil restabit nisi dilectio sola. Juxta illud Apostoli: »Sive prophetiae evacuabuntur, sive linguae cessabunt, charitas nunquam excidit (I Cor. XIII. 8).« Et praetendit causam dilectionis, sic: Adeo diligam te quia [Col. 0697A] es fortitudo mea: et in me et in membris, id est per quem ego et mei fortes sumus. Et exponit quomodo sit fortitudo sua quantum in se: faciens apostrophen ad membra ut eis fidem et spem salvationis addat, sic: Verum dico, auditores, eum esse fortitudinem meam: ipse enim est firmamentum meum, id est fulcimentum ne excidam a sanctitate mea: a similitudine domus quae columnis fulcitur ne corruat. Et refugium meum, id est securitas, ne metuam hostium incursum: a similitudine munitae turris, ad quam persecuti confugiunt ut securi sint. Et liberator meus, ne ab inimicis incorporer. Et ipse existens Deus, id est creator meus secundum carnem, est adjutor meus, id est cooperator boni. Quasi dicat: Sicut potens fuit ad creandum, ita quoque ad adjuvandum. [Col. 0697B] Et quia firmamentum et refugium meum et liberator et adjutor meus est, sperabo resurrectionem in eum transiturus, id est in passibilitatem et gloriam ejus secundum quod homo sum. Quod est dicere: Haec quae praedixi, quasi arrha mihi sunt, et pignus resurgendi, et in eum transeundi. Vel sic: Sperabo resurrectionem in eum respiciens: ut sicut firmamentum est et refugium, et liberator et adjutor, ita sit etiam mihi resurrectio. Et quia interposuerat, sperabo in eum, aequipollenti voce repetit, quod superius posuit adjutor meus, ut addat sic: Ipse est protector meus, ne inimici animam meam vulnerent incorporando: a similitudine defensoris clypeum opponentis ne jacula transeuntia saucient. Et non solum protector, sed ipse opifex salutis meae [Col. 0697C] ne incorporer: est cornu meum, id est expugnatio mea, sicut cornua sunt cornutorum expugnatio. Per quem scilicet Judaeorum insidiatrices sententias et oppositiones expugno: sicut in Evangelio legitur: »Erubescebant omnes adversarii ejus (Luc. XIII. 17).« Et alibi: »Non est ausus quisquam eum amplius interrogare (Matth. XII, 46).« Et susceptor meus futurus est, resuscitando me: ut qui nunc mortalis existo, faciat immortalem: a similitudine boni medici, qui infirmum suscipit ut eum sanum faciat, et exponit quomodo ad hoc ut suscipiatur perveniet. Et ideo erit susceptor: quia invocabo Dominum auxiliatorem, laudans eum affectione bona et operatione. Et sic salvus ero ab inimicis [Col. 0697D] exemptus, id est suscipiat. Quaereret aliquis: Quare hoc dicis? Quid tibi inferunt inimici? Respondit: Per ipsos inimicos circumdederunt, id est circumvallabunt 46 me dolores mortis, id est ad mortem me deducentes. Et ipsi dolores existentes torrentes iniquitatis, id est cito transitorii et immodici sicut torrentes, ab iniquitate eorum non a meritis meis prodeuntes: conturbaverunt, id est conturbabunt me secundum carnem: ut in Evangelio: »Coepit pavere et taedere (Mar. XIV. 33).« Et bene ponit torrentes. Cum impetu namque dolores illi ad modum torrentium affluxerunt: ut citissime vitam extorquerent.

Et quia dixerat dolores mortis, ne putarentur secundum utramque naturam contigisse: repetit ut interponendo determinet sic. Dolores inferni, id est secundum [Col. 0698A] inferiorem naturam, secundum carnem scilicet contingentes: circumdederunt, id est circumdabunt me: et noc ideo quia praeoccupaverunt me, id est praecesserunt in me laquei mortis: mortalitas, scilicet et passibilitas, quae sunt laquei, id est causae quibus in mortem trahar. Vel sic: Et ita praeoccupaverunt me, id est praevalere se putabunt in me laquei mortis, id est Judaei, qui causa meae mortis erunt: dico quia dolores circumdabunt. Ego autem in tribulatione mea, id est in tribulatione non invite, sed sponte mea suscepta, invocavi, id est invocabo Dominum adjutorem. Et hoc illud idem est quod superius dixit: Laudans invocabo Dominum. Sed ideo repetit, ut sic determinet qualiter invocabit, et adjungat se exaudiendum esse: dico [Col. 0698B] invocabo: et non fallaci invocatione, sed ad Deum meum clamavi, id est clamore intenso agam. Et bono meo clamabo: nam exaudivit, id est exaudiet vocem meam. Et hoc procedet de templo sancto ejus: de me scilicet qui sum templum divinitatis ejus: de causative ponitur. Quod est dicere: Ego, qui sum sanctum templum ejus, causa sum quare exaudiar. Et quia superius dixerat: ad Deum meum clamavi: ut singula singulis reddat, addit: Et clamor meus in conspectu ejus factus, id est in beneplacentia ejus, introivit in aures ejus, id est auditus erit ab eo. Ad humanum modum dictum est. Vel introivit in aures ejus, id est susceptus erit ab auribus ejus, scilicet a potentia misericordiae ejus. Vel superius exponatu, ad Deum meum clamavi sic, clamore cordis agam, [Col. 0698C] ita exponetur: Et clamor meus in conspectu ejus habitus, id est in corde quod ipse solus conspicit, introivit in aures ejus. Tribulationibus suis, et tribulationum evasione ostensa, praedicit etiam commoda inde secutura, sic: Quia circumdabunt me dolores et invocabo Dominum, et exauditus eripiar. Per hoc commota est, id est commovebitur terra ad fidem, id est illi qui nunc solis terrenis intenti sunt; et prius contremuit, id est contremet de male actis suis. Et non solummodo ignobiles terreni, sed etiam fundamenta montium, id est sustentacula minorum, scilicet principum, ducum et comitum; conturbati sunt bona conturbatione de peccatis suis, id est conturbabuntur. Et sic commota sunt, id est [Col. 0698D] commovebuntur ad fidem. Et hoc ideo quoniam iratus est eis, id est cognoscent Dominum eis in futuro irasciturum nisi resipuerint: et postquam commovebuntur, ascendet fumus in ira ejus. Vel ita continuatur. Dico quod terra contremet, quia ascendit, id est ascendet in ipsis terrenis fumus, id est lacrymosa deprecatio, quae oculos ad modum fumi provocabit ad fletum et hoc in ira ejus, id est in cognitione irae ejus futurae. Et bene ponit ascendit: quasi diceret: In eis erit fumus qui ascendet ad Deum, id est ipsi placebit. Et post fumum, ignis exarsit, id est ardor divinae dilectionis vehementer in eis crescet: et hoc a facie ejus, id est a cognitione ejus. Ascendendo enim ad Dominum et illuminatur ignorantia, et corroboratur infirmitas: data [Col. 0699A] ipsi intelligentia qua videat, et charitate qua ferveat. Et ab eo igne carbones succensi sunt, id est illi qui prius in Adam vivi facti, postmodum per peccatum ejus fuerunt exstincti: et ideo merito dicuntur carbones, id est mortui in dilectione Dei. Succensi sunt, id est succendentur et vivificabuntur.

Et quia posset quaeri quibus ministris 47 haec fient ostendit sic: dico quod terra commovebitur, et etiam fundamenta montium, et hoc fiet per coelos. Nam Deus inclinavit, id est inclinabit coelos, id est praedicatores: qui alti sunt in scientia, quemadmodum coeli alti sunt ad comparationem terrae: humiles faciet in praedicatione juxta modum capientium. Juxta illud Augustini: »Sive sint parvi sive magni, habent unde alantur.« Et in Apostolo: [Col. 0699B] »Factus sum infirmis infirmus, ut infirmos lucrarer (I Cor. IX, 22)« Et in Canticis: »Mel et lac sub lingua ejus (Cant. IV, 2).« Et per ipsos coelos inclinatos descendit in notitiam hominum, id est ille qui prae altitudine sua cognosci non poterat, descendit, id est contemperabit se capacitati eorum: et sic, id est per descensionem illam caligo erit sub pedibus ejus, id est illi qui non ex toto sunt ignorantes, sed aliquantulum lucidi, subjicientur ei ut illi obediant: ad modum illorum qui sub pedibus principum gratia humilitatis prosternuntur: de quibus in Evangelio dicitur: »Adhuc modicum lumen in vobis est: ambulate dum lucem habetis, ne tenebrae vos comprehendant (Joan. XII, 35).« Et quosdam de caliginosis faciet Cherubim, id est plenos scientia. Et [Col. 0699C] postea ascendit, id est ascendere faciet ad sui notitiam, ipsos factos Cherubim: super Cherubim tamen existens, non ex toto cognoscibilis ab eis: ut Joannes apostolus ait: »Deum nemo vidit unquam (Joan. I, 18).« Et sic incomprehensibilis quod impossibile sit cum aliquando comprehendi. Sed volavit, id est volabit super pennas ventorum, id est super agiles intellectus spiritualium virorum: qui venti propter intellectus sui velocitatem sunt dicendi. Et bene repetendo ponit volavit: quasi diceret: Cum de eo incipiunt meditari, ipse ab eis avolat. Et si ipsi paulatim appropinquaverint, ipse magis et magis avolat: sicut in Canticis canticorum ait sponsus sponsae: »Averte oculos tuos a me, quia ipsi me avolare [Col. 0699D] fecerunt (Cant. VI, 4).«

Et non solum per tribulationes meas hoc continget quod caligo erit sub pedibus ejus, quod ascendet super Cherubim. Sed etiam per hoc circumdederunt me dolores mortis. Posuit, id est ponet ipse Deus, id est faciet tenebras latibulum suum: de quibus per Joannem evangelistam dicitur: »Tenebrae cum non comprehenderunt (Joann. I, 5).« Quod est dicere: Impios qui tenebrosi erunt in infidelitate sua, luce penitus veritatis carentes, faciet tales in quibus lateat, id est latenter per eorum tribulationes piorum salutem operabitur. Juxta illud: »Impius pio vivit.« Et propheta: »Virga furoris mei Assur (Isai. X, 5).« Ipse vero non cognovit: dico quod tenebrae erunt latibulum, id est latebit eos quod Deus [Col. 0700A] per ipsos operabitur. Tabernaculum autem ejus erit in circuitu ejus, id est, fideles qui militabunt ei ad modum militum tabernaculantium erunt in notitia ejus ad similitudinem eorum qui illum in cujus circuitu sunt cognoscunt ut Apostolus: »Nos autem revelata facie gloriam Dei speculantes, transformamur a claritate in claritatem (II Cor. III, 18).« Quod est dicere, militantes ei manifeste scient quid in eis Deus operetur: et in hoc multum extollit eos, impios vero deprimit: cum eos ignorare quae per eos operantur asserit: quoniam autem dixerat: inclinavit coelos: et per eos descendit et ascendit, posset quaeri quare per istos descendit et ascendit, et per prophetas non: et inde reddit singulas causas sic, per apostolos descensurus, per prophetas [Col. 0700B] non descendit: quia tenebrosa aqua, id est obscura doctrina erat in nubibus aeris, in prophetis scilicet qui complutores aliorum in doctrina sua juxta modum nubium exstiterunt: in alia vero translatione habetur: in nubibus aetheris: et bene nubes aetheris dicuntur: quia tempore priores apostolis fuerunt, sicut nubes aetheris, localiter inferioribus nubibus priores sunt, et ideo per coelos descendet et ascendet quia ipsi erunt prae fulgore nubes, id est, praefulgidi complutores, in conspectu ejus, id est in consideratione ejus, id est de eo manifeste considerantes: et manifestam doctrinam praedicantes 48 sicut Apostolus: »Non sicut Moyses ponebat velamen super faciem suam, ut non intenderent filii Israel in faciem ejus quod evacuatur,« etc. (II [Col. 0700C] Cor. III, 13.)

Quod autem prophetas tenebrosos dicit, non ad eorum depressionem pertinet: sed ut hoc ostenso in sequentibus dicat per coelorum doctrinam lucidam eorum obscuritatem esse manifestandam: et ipsi prae fulgore nubes non solis Judaeis praedicabunt, sed transierunt, id est transibunt ad gentes praedicando eis, sicut eis praecipietur: »Ite in orbem universum, praedicate Evangelium omni creaturae (Mar. XVI, 15),« et hoc ideo dicit: ut gentibus convertendis eorum doctrinam commendet, cum eos earum doctores futuros esse praedicat: dico quod nubes transibunt, nubes dico existentes grando et carbones ignis, id est in primis infidelibus vitia contundentes, et [Col. 0700D] diei judicii ultionem comminantes: sicut grando messes contundit, et cum strepitu cadendo, laesionem comminatur. Postea vero eis fidelibus factis: sunt carbones igniti, id est accendentes eos in ardore fidei et dilectionis, sicut igniti carbones exstinctos accendunt. Grando fuit Paulus, cum dixit: »Horrendum est incidere in manus Dei viventis (Hebr. X, 31).« Carbo vero ignitus, cum dixit: »Fratres, obsecro vos per misericordiam Dei, ut exhibeatis corpora vestra hostiam viventem,« etc. (Rom. XII, 1.) Dico quod nubes grando sunt et carbones: et hoc non a se: sed Dominus existens in eis grando et carbones ignis intonuit per eos, id est comminabitur ad modum tonitrui ut Paulus dicit: »An exprimentum quaeritis ejus qui in me loquitur Christus? [Col. 0701A] (II Cor. XIII, 3).« Et post ipse Altissimus qui potens est dedit, id est dabit per eos vocem suam, id est doctrinam suam, sicut Dominus in Evangelio dicit: »Non enim vos est is qui loquimini, sed Spiritus Patris vestri qui loquitur in vobis (Mat. X, 20).« Dico, quod nubes transibunt, et non a se hoc habebunt, sed ipse Deus misit, id est mittet eos existentes sagittas suas, id est percussores infidelium, ut sagittae percutiunt: et sic dissipavit, id est dissipabit eos ad quos mittentur, id est dividet partem eorum praedicatione assumendo, partemque relinquendo: et ad aedificationem eorum qui assumentur: fulgura multiplicavit, id est multa miracula per eos operabitur: quae merito fulgura dicuntur, eo quod ad modum fulgurum videntes stupidos [Col. 0701B] reddunt: et per fulgura, conturbavit, id est conturbabit eos, id est compunget ad fidem: et eis conturbatis apparuerunt, id est apparebunt fontes aquarum, id est vasa purae praedicationis. Quasi dicat, illi qui prius ab eis judicabantur seductores, tandem ab illis judicabuntur purissimae doctrinae. Et per fontes revelata sunt fundamenta orbis terrarum, id est revelabuntur prophetae obscuri, qui fuerunt fundamenta Ecclesiae, quae est orbis ex omnibus terris electus, id est corona Dei. Orbem ponit pro corona, cum rotunda sit. Dico quod fontes eis apparebunt, et haec apparitio non procedet ab ipsis fontibus, o Domine, sed ab increpatione tua: increpabis enim eos latenter interius: et exprimit increpationem sic. Et pro scilicet ab inspiratione [Col. 0701C] Spiritus irae tuae, id est quia inspirabis eos per Spiritum sanctum iram tuam venturam in incredulos: sicut scriptum est: »Si quis ignorat ignorabitur (I Cor. XIV, 38),« quem Spiritum misit, id est mittet Deus, o auditores, de summo, id est de summitate divinitatis suae: et hoc dicit ad instructionem fidei nostrae, sicut et per Joelem dicitur: »Effundam de Spiritu meo super omnem carnem,« etc. (Joel. II, 28.) Et per ipsum Spiritum accepit, id est accipiet me, id est Ecclesiam meam, et assumpsit, id est assumet me, id est Ecclesiam meam de aquis multis electam, id est de populis meis multis, qui aquae dicuntur eo quod decurrunt de generatione in generationem, ad modum aquarum currentium: ut in [Col. 0701D] Apocalypsi dicitur: »Aquae multae populi multi:« vel sic: Quia dixerat commovebitur terra et conturbabitur, posset quaeri per quid, et hoc sic ostendit: dico quod commovebitur et conturbabitur, et hoc per me; nam Deus misit 49 Verbum suum de summo, id est de aequalitate sua. Et ipsum Verbum accepit me: Dominicum hominem, id est personaliter sibi conjunxit: et per me assumpsit me, id est Ecclesiam meam de aquis multis. Secundum autem primam sententiam accepit et assumpsit idem est, sed duplici similitudine dicitur: Accipere quidem a similitudine fugientium qui capiuntur. Assumere vero, a similitudine illorum qui, cum infirmi sint, a quolibet sumuntur ut ad alta ducantur. Deus autem et nos a lege et fide [Col. 0702A] sua recedentes accepit: et, ut ex imis altos faceret assumpsit. Et eripuit me, id est eripiet Ecclesiam meam de inimicis meis, id est suis fortissimis, de vitiis scilicet et spiritibus malignis, et etiam ab his qui oderunt me, id est a visibilibus hostibus, qui me, id est meos, sibi volunt incorporare: et necesse est ut eripias ab his qui oderunt me: quia confortati sunt, id est fortes fient super me, id est meos: et exponit quomodo scilicet praevenerunt me in die afflictionis meae, id est praevalebunt meis ad modum cursoris praevenientis in tempore illo quo Deus me permittet affligi: et in illa afflictione Dominus factus est, id est fiet protector meus, id est meorum ne cedant, et non sic protector ut non affligantur, sed sic quod eduxit, id est educet me, id est meos ex [Col. 0702B] afflictione ipsa in latitudinem fidei et charitatis, ut non ex afflictione in fide et dilectione fiant angusti, sed magis magisque dilatati juxta Apostolum: »Cum infirmor tunc fortior sum et potens (II Cor. XII, 10),« et hoc dicit ad confortationem fidelium affligendorum. Quia superius dixerat, accipiet et assumet me, et non declaraverat, repetit aequipollenter ut determinet sic: dixi: Accipiet et assumet, et vere salvum me fecit, id est salvos faciet meos ab infidelitate et originali crimine, et hoc non ex eorum meritis, sed quoniam voluit me, id est sola gratuita voluntate, ut Apostolus: »Non ex operibus justitiae quae fecimus nos, sed secundum suam misericordiam salvos nos fecit (Tit. III, 5):« et quia gratuito salvabit: post retribuet mihi, id est mei Dominus [Col. 0702C] secundum justitiam meam, id est meorum, id est secundum quod juxta opera sua promerebuntur, ut qui justus est justificetur adhuc: illatio a majori: ut ait Apostolus: »Si enim cum inimici essemus, reconciliati simus Deo per mortem Filii ejus, multo magis reconciliati salvi erimus in vita ipsius (Rom. V, 10).« Et etiam retribuet mihi secundum puritatem, id est innocentiam manuum mearum, id est affectionum mearum: quae bene dicuntur manus, eo quod causae sunt operum bonorum: sicut et manus operum causae sunt. Quod est dicere, Retribuet meis secundum quod eorum innocentia promerebitur, scilicet qui erunt innocentes, id est a multis vitiis abstinentes, fiant innocentiores, id est a pluribus [Col. 0702D] abstinentes: iterum illatio a majori. Et exponit secundum quam justitiam et secundum quam innocentiam. Secundum justitiam scilicet, quia custodivi, id est mei custodient vias Domini, id est praecepta Domini, per quae completores eorum ad vitam venient: ideoque viae dicuntur: cum summa diligentia et custodia complebunt. Et secundum innocentiam retribuet, quia non impie gessi a Deo meo, id est non impie agent a Deo suo recedendo. Et his causis custodient vias Domini, et impie non gerent: quia omnia judicia ejus sunt in conspectu meo, id est omnia ejus judicia conspiciunt: hoc scilicet quod occultis judiciis suis permittit hic malos exaltari, bonos deprimi: et in futuro hos salvabit, illos vero damnabit, et quia haec causa non sufficeret, addit, [Col. 0703A] et illa considerabunt justa. Et hoc cum sit extra librum, ex libri verbis sequentibus concipitur, sed quoniam adhuc haec secunda causa non sufficit, addit et tertiam: Et justitias ejus, id est judicia ejus justa considerata non repuli a me, id est non repellent a se, quod est dicere: non displicebunt eis, a similitudine illorum qui quod odio habent, a se repellunt: dico quod custodient et impie non gerent: et hoc non horarie: sed cum eo, id est cum auxilio ejus bene operans ero perseveranter immaculatus, id est mei erunt immaculati. Et pro, id est observabo me ab iniquitate 50 mea, id est mei continebunt se ab iniquitate sua sibi a Deo indulta et remissa: et quia observabunt se, retribuet mihi, id est Dominus in futuro beatitudinem secundum justitiam meam, id est [Col. 0703B] secundum meritum justitiae meorum, et secundum puritatem, id est innocentiam manuum mearum, id est affectionum mearum, existentium in conspectu oculorum ejus, id est in beneplacentia ejus. Quasi dicat: Secundum meritum innocentiae meorum qui ipsi placent, ut idem in Evangelio testatur: Qui perseveraverit usque in finem, hic salvus erit (Matth. XXIV, 13); et Apostolus de se dicit: De caetero reposita est mihi corona justitiae, quam reddet mihi Dominus justus judex (II Tim. IV, 8). Et in Canticis canticorum sponsus sponsae: »Veni, coronaberis de capite Amana, de vertice Sanir et Hermon, de cubilibus leonum, de montibus pardorum (Cant. IV, 8).« Quod vero ponit, in conspectu oculorum ejus, a similitudine dicit: quod enim nobis placet, saepe oculis corporis [Col. 0703C] conspicimus. Quia superius bis ponendo retribuet mihi Dominus, ipsas retributiones non exposuerat: intendit has exponere faciens sic apostrophen ad Deum cum gratiarum actione. Dixi quod Dominus retribuet hic Ecclesiae meae secundum justitiam: et verum est. Nam Deus Pater tu sanctus antonomastice eris cum S. Spiritu cooperans, ut sanctior fiat. Et dixi quod retribuet hic secundum innocentiam: et verum est: nam tu antonomasice innocens eris cum viro innocente cooperans ut fiat innocentior, id est a pluribus vitiis abstinens. Quasi diceret: Sanctitate et innocenti ejus promerentibus ei cooperaberis, et adhuc aliud facies: tu electus quem mei eligent ut obediant tibi: eris cum electo, id est, cum vocato ad salutem cooperans ut innocens fiat, id est [Col. 0703D] nec hoc quidem habebit a libero arbitrio quod post vocationem, innocens fiet, sed tu hoc cooperaberis, fide tamen ejus promerente. Et quod tu sanctus eris cum sancto, et innocens cum innocente, et electus cum electo, ex opposito videri potest: nam perverteris cum perverso, cooperans perversionem suam, id est perverteris ab auxilio in perversionem cum illo qui se a te pervertit. Quod est dicere, nisi perversus esset a te, auxiliareris ei: sed quia se a te pervertit ab auxilio quod ei impenderes, perverteris, id est converteris ad hoc ut eum pervertas plus excaecando. Exponit quoque futuram retributionem, sic: Dixi quod Dominus retribuet meis in futuro secundum justitiam et puritatem eorum; et verum est, Domine. [Col. 0704A] Quoniam in futuro tu qui potens es, salvum facies reducendo ad aeternitatem populum meum humilem, id est qui erga te humilis erit, juxta illud: »Justi ibunt in vitam aeternam (Matth. XXV, 46)«: et hoc videri potest ex opposito: Quoniam scilicet oculos superborum, id est superbiam eorum quae per habitum oculorum intelligitur, humiliabis, id est annihilabis.

Ostensis commodis de passione sua proventuris, salute scilicet infidelium, orat pro ipsis ut et nos pro inimicis orare instruat sic: Dixi quod mittet, et accipiet, et assumet meos de aquis multis: et sic fiat, o Deus meus, cui non aufero locum divinitatis in me ut Adam: illumina luce fidei tenebras meas, id est illos tenebrosos qui mei sunt futuri, et necesse est ut hoc orem cum per alium non possint illuminari, [Col. 0704B] quoniam tu solus es ille qui jam illuminas fide et charitate lucernam meam, id est apostolos, qui sunt lucerna mea, id est vasa lucis meae. Juxta illud: »Luceat lux vestra coram hominibus, etc. (Matth. V, 16).« Et de Joanne Baptista dictum est: »Erat lucerna ardens et lucens ante Dominum (Joan. V, 35).« Ostensio a simili, dico illumina tenebras, et utile est eis ut hoc orem, quoniam sic in te eripiar a tentatione, id est mei illuminati in te confidendo eripientur a tentatione, et non sic ut quod nullo modo tententur, sed in Deo meo transgrediar murum, id est quamvis tententur non peccabunt: sed per te quem Deum suum reputabunt transgredientur massam peccatorum, qui murus est oppositus inter peccantes 51 et Deum: de quo muro dicitur [Col. 0704C] per prophetam: »Opposuisti nubem tibi ne transeat oratio (Thren. III, 44).« De ereptione vero muri dicit Apostolus: »Faciet cum tentatione proventum, ut possitis sustinere (I Cor. X, 13).« Post facit apostrophen ad auditores, instruens quod debent eum habere Deum, ostendens unde hoc possit cognosci. Dico in Deo meo, id est meorum, transgredientur, et bene pono in eo spem meam, o auditores: nam Deus meus est, id est mei debent eum habere Deum, et inde hoc possunt videre: quia impolluta est via ejus, id est munda innocentia scilicet per quam ad eum pervenitur: et inde etiam quia eloquia, id est praecepta illius Domini sunt examinata, id est comprobata et perfecta igne per Spiritum sanctum: et ideo adhuc debent eum facere [Col. 0704D] Deum suum: quia si hoc fecerint proteges eos. Nam protector est omnium sperantium in se. Non in terrenis. Et juxta illud: »Eum qui venit ad me non ejiciam foras (Joan. VI, 37)«: et ideo adhuc debent eum facere Deum. Quoniam quis Deus praeter Deum. Aut ita possum dicere: quis Deus est praeter Deum nostrum: qui Deus meus est et meorum? Nullus subaudi scilicet: Quasi dicat, ideo debent habere Deum, quia nullus alius Deus dicendus est: et etiam per beneficia mihi ab eo collata potest videri quia Deus est: inde scilicet: quia Deus ille est qui praecinxit me virtute ne cederem in passione, id est munivit a similitudine militis, qui praecingitur gladio ut eo muniatur. Et posuit immaculatam viam meam, [Col. 0705A] id est firmam dedit mihi innocentiam: quae via munda est per quam ad ipsius gloriam perveniam, secundum quod homo sum, ut ait Apostolus, »sanctus, innocens, segregatus a peccatoribus (Hebr. III, 26),« et vere Deus est. Qui perfecit, id est perfectos fecit pedes meos, id est affectiones meas, quibus graditur animus sicut pedibus corpus. Tanquam cervorum, id est ad modum pedum cervorum: ut sicut prompti sunt ad transilienda dumeta, sic et affectiones meae promptae sunt ad omnia vitia transilienda: et est, statuens me spe super excelsa, id est in excelsis, coelestibus scilicet: et vere Deus est qui docet manus meas ad praelium, id est doctas facit affectiones meas ad praeliandum contra diabolum: affectiones dicit manus, quia per eas debellamus [Col. 0705B] diabolum, sicut aliquis hostem manibus debellat. Postea facit apostropham ad Deum: ex affectione nimia gratias agendo: dico quia docuisti manus: et tu posuisti brachia mea, id est fortitudinem meam ut arcum aereum, id est irremissibilem, ut arcus aereus irremissibilis esset, si inveniretur. Similitudo a re quae non est: brachia pro fortitudine ponit eo quod brachiis inesse fortitudo solet. Et per me factum aereum: dedisti mihi, id est dabis meis protectionem salutis, id est salvationis tuae, id est proteges ne cedant; quae protectio erit eis causa salvationis. Et dextera tua suscepit me, in futuro, id est gratia tua collocans eos ad dexteram tuam: suscipiet meos. Juxta illud, »Venite, benedicti, etc. (Matth. XXV, 34).« Et hic interim disciplina tua, id [Col. 0705C] est adversitas temporalis a te permissa ut per eam clariores fiant. Correxit me in finem, id est corriget meos omnino: de qua per Salomonem dicitur: »Fili mi, noli negligere disciplinam Domini: neque fatigeris cum ab eo argueris (Prov. III, 11; Hebr. XII, 5).« Et exponit per partes quomodo corriget sic. Et pro scilicet ipsa disciplina tua, de qua hic egi, docebit me, id est quosdam de meis, qui aliquantulum purgandi sunt ne rursus cadant: juxta Apostolum: » Flagellat Deus omnem filium quem recipit (Hebr. XII, 9, 6)«: et per disciplinam dilatasti gressus meos, id est dilatatos in dilectione tua facies perfectos, qui dicendi sunt gressus mei deferentes me in notitiam aliorum; subtus me, redigens eos per disciplinam, id est faciens humiliores erga me, [Col. 0705D] ut in actibus Apostolorum: »Ibant gaudentes a conspectu concilii, quoniam digni habiti sunt pro nomine Jesu contumeliam pati (Act. V, 41).« Et Apostolus: »Ipsi in nobis responsum mortis habuimus ut non simus fidentes in nobis, sed in Deo qui suscitat mortuos (II Cor. I, 9).« Et cum dilatentur per disciplinam: non sunt 52 infirmata vestigia mea, id est non infirmabuntur in eis notae virtutum mearum eorum cordibus impressae. Nam juxta Apostolum: »Virtus in infirmitate perficitur (II Cor. XII, 9).« Et per gressus persequar doctrina inimicos meos, id est fideles, qui inimicantur mihi mala vita sua. Et comprehendam: convincam scilicet rationabiliter ab errore, ut de Stephano legitur: [Col. 0706A] »Non poterant resistere sapientiae et Spiritui qui loquebatur (Act. VI, 10).« Et non convertar, id est non cessabo a persequendo et comprehendo donec deficiant ab infidelitate: et per hoc deficient, quod confringam illos, id est destruam terrenitatem illorum, ut alibi Psalmista: »Tanquam vas figuli confringes eos (Psal. II, 9).« Et confracti non poterunt stare amplius, id est perseverare in infidelitate sua: sed cadent subtus pedes meos, id est humiliabuntur sub me ad modum eorum qui pedibus divitum humiliter prosternuntur. Et ut gressus valeant ad persequendum et comprehendendum. Praecinxisti me, scilicet muniens meos virtute ad bellum, id est ad illorum inimicos debellandos, et per eos praecinctos supplantasti, id est vinces insurgentes [Col. 0706B] in me, subtus me redigendos, id est Judaeos mihi subjicies: de quibus alibi per Psalmistam dicitur: »Insurrexerunt in me testes iniqui (Psal. XXVI, 12),« et inimicos meos, id est gentiles per eos gressus dedisti, id est dabis mihi dorsum, id est sequaces et imitatores: ad modum sequentium qui post dorsum pergunt. Et hoc dixit superius universaliter, ubi posuit cadent subtus pedes meos: sed hic per partes ostendit. Et odientes me, id est nolentes converti disperdidisti, id est disperdes: locum et gentem auferendo, et sic quod postea non repatriabunt: sed clamaverunt, nec erat qui salvos faceret, id est clamabunt in synagogis orando ut reducantur. Nec erit qui salvet eos reducendo de exsilio. Ad Dominum dico clamabunt non ad Deum alienum. [Col. 0706C] Nec exaudivit, id est exaudiet eos ut reducat. Et non solum exsules fient: sed ego comminuam eos in virtutibus ut pulverem ante faciem venti existentes. Sicut pulvis comminutus et a nullo imbre solidatus, ab impetu venti cito rapitur et dispergitur, ita ipsi in virtutibus comminuti, et ab imbre doctrinae nolentes solidari, cito a spiritu maligno rapientur et perdentur. Et non solum hoc, sed etiam delebo eos de gloria in qua modo sunt: faciens eos ut lutum platearum, id est viles et ab omni praetereunte calcandos: ut lutum vile est et calcatur. Et bene addit platearum. Lutum enim platearum frequentius calcatur: ipsi ita delebuntur, quod minime putant.

Me vero quem superare putant eripies resurgere [Col. 0706D] faciendo de contradictionibus populi, dicentis: »Hic homo non est a Deo qui non custodit sabbatum (Joan. IX, 16)«, id est ulterius non poterunt mihi contradicere. Et me ereptum constitues in caput gentium, id est facies ut sim caput gentium; ut alibi per Psalmistam dicitur. »Dabo tibi gentes (Psal. II, 8).« Et in Osee: »Dicam non populo meo, Populus meus es tu (Osee. II, 23).« Et quia posset quaeri an sit habiturus gentes, respondet faciens apostrophen ad auditores, ut ipsas gentes magnificando sibi obnoxias reddat. Vere caput gentium fiam, nam populus, quem non cognovi, id est visus sum non cognovisse, non dando legem eis vel prophetas, servivit, id est serviet mihi: et ad hoc non erit tardus, sed in auditu auris obedivit mihi, id est [Col. 0707A] quam cito aure corporis praedicationem meam concipiet, mihi mox obediet. Et bene ponitur auris ad exprobrationem Judaeorum, quia cum illi et aure audissent, et testimonio Scripturarum, intellectu credere noluerunt. Gentes vero scriptis carentes, auditu solo acquieverunt: dico quia gentes obedient: filii vero mei, id est Judaei qui filii mei esse debent, alieni a me facti culpa sua: juxta illud propheticum: »Filios enutrivi et exaltavi: ipsi autem spreverunt me (Isai. I, 2).« Mentiti sunt, id est mentientur: et hoc mihi, id est hoc continget ad honorem meum: dicentes illi filii: »Discipuli furati sunt eum, et dixerunt plebi: Surrexit (Ex Matth. ult.).« Et hoc ad honorem Domini fuit. 53 Cum enim dicerent quod dormientibus custodibus [Col. 0707B] discipuli furati sunt, plane mendacium esse patuit. Qui enim tunc dormierunt, quomodo discipulos furantes corpus Christi cognoverunt? Et per hoc quod mentientur filii alieni inveterati sunt, id est in vetustate Adae remanebunt: nolentes per Christi resurrectionem renovari. Et ipsi inveterati claudicaverunt, id est errabunt a semitis suis recedendo, id est a subtilibus intellectibus Scripturarum suarum. Claudus autem dicitur qui uno pede recte, altero vero inaequaliter pergit. Ita et ipsi claudicaverunt, intellectum unum rectum in Scripturis habentes, id est ad litteram; alterum vero tortum, id est allegoricum. Et vere mentientur: nam Dominus vivit, id est, ego qui a Patre sum constitutus Dominus, in rebus vivam quem dixerunt non [Col. 0707C] resurrecturum, juxta illud, »tertia die resurget« (Marc. VIII, 31). Et quia vivam: benedictus, id est laudatus sit Deus meus et a me et a meis. Et exaltetur, id est glorificetur per resurrectionem meam: Deus auctor salutis, id est resurrectionis meae: Deus dico magnificans, id est magnificaturus in virtutibus: salutes regis ejus. Juxta Apostolum: »Quos justificavit, hos et magnificavit (Rom. VIII, 30).« Magnos, inquam, faciet salvandos a me qui sum rex ejus juxta illud: »Constitutus sum rex ab eo (Psal. II, 6).« Salutes vero ponit emphatice: dico magnificans: et hoc non ex meritis eorum, sed in primis faciens, id est facturus misericordiam Christo, id est regi suo David, mihi scilicet in resuscitando: et post semini ejus, id est spiritalibus [Col. 0707D] filiis ejus eundo usque in saeculum futurum, misericordiam faciendo de generatione in generationem. Hoc autem quod interponit, Deus, qui das, etc., apostrophe est ad Deum cum gratiarum actione de hoc quod superius ostendit Patrem daturum: et hoc sic dicit: Dico benedictus Deus et ita sit: benedictus sis Deus qui das, id est dabis mihi vindictas de Judaeis ut superius ostendit sic: Odientes me disperdidisti et comminuam eos et delebo eos, et benedictus sis qui subdis, id est subdes populos sub me, ut supra dixi: cadent subtus pedes meos, et populus quem non cognovi; etc. Et ideo adhuc benedictus sis, quia eris liberator meus ne cedam de inimicis meis iracundis, de Judaeis scilicet qui propter [Col. 0708A] iram solam flagellis caedent me et occident. Iracundus dicitur qui facile et absque ratione irascitur. Et non solum liberabis sed exaltabis me faciendo ne cedam; me dico, exemptum ab insurgentibus in me, id est a potestate eorum. Et antea quam exaltes, eripies me, resuscitando, a viro iniquo, id est a potestate Judaeorum, qui singulariter vir dicuntur, eo quod in iniquitate unum sint, et propterea, quia exaltabis et eripies, confitebor tibi in nationibus, Domine, id est veros confessores pariam: et in gentibus ut idem in Evangelio: »Alias oves habeo quae non sunt ex hoc ovili. Et illas oportet me adducere, et vocem meam audient (Joan. X, 16),« et non solum confitebor ore, sed nomini tuo, id est ad honorem nominis tui psalmum dicam, id est [Col. 0708B] eas gentes bona operatione laudare faciam. Per has vero gratiarum actiones, nos reddere Deo gratiarum actiones instruit.



IN PSALMUM XVIII.

Titulus octavi decimi: Psalmus, attribuendus David prophetae: in finem, id est in Christum respicienti: vel in finem temporum, id est in tempore plenitudinis, unde Apostolus: Nos sumus in quos fines saeculorum devenerunt (I Cor. X, 11). Propheta praevidens praedicatores ad instructionem Ecclesiae a Deo mittendos: et eorum officio mirabili, legem per sanctum Spiritum exhibendam, quae immaculata erit et sancta: ad successorum suorum instructionem, sancti Spiritus agilitate, quod futurum est quasi praesens, sic gaudendo praedicere [Col. 0708C] intendit.

54 Coeli enarrant gloriam Dei, id est apostoli, qui sublimitate virtutum dicendi sunt coeli. Extra narrabunt, id est in propatulo, gloriosam essentiam Dei Filii, ut Joannes evangelista: »In principio erat Verbum,« etc. (Joan. I, 1.) Et idem coeli alia consideratione dicendi firmamentum annuntiant, id est annuntiabunt opera ejus, id est sancta opera quae processerunt ex manibus, id est affectionibus ejus, id est opera quae humanus existens corporaliter egit, ut Apostolus: »Non judicavi me scire inter vos nisi Christum Jesum, et hunc crucifixum (I Cor. II, 2).« Et bene in hoc dicit eos firmamentum, cum enim in hoc [Col. 0708D] annuntiando firmi forent, fidei firmamentum infirmioribus erant. Quamvis enim Christum Deum et hominem licet mortuum et afflictum humanis quoque necessitatibus circumventum; Dominum tamen omnium et regem Patrique consubstantialem annuntiando stulti ab incredulis esse judicarentur, in hoc tamen firmi et immobiles nullatenus erubescendo persistebant, ut Apostolus: Non erubesco Evangelium: virtus enim Dei est (Rom. I, 16): et alibi: »Quod infirmum est Dei, fortius est hominibus (I Cor. I, 15).« Quia dixerat eos annuntiaturos gloriam et opera, ne putaremus quod indiscrete omnia omnibus annuntiarent, praedicit eos cum discretione hoc acturos sic: dico quod et gloriam [Col. 0709A] et opera annuntiabunt, et hoc cum discretione. Nam dies diei eructat verbum, et nox nocti indicat scientiam, id est ipsi dicendi dies, id est clari et fulgidi in doctrina illis qui sunt dies, id est splendidi in intellectu, ut Paulus Dionysio, eructant verbum: Filium Dei scilicet, id est ex profunda et interiori sapientia ipsis a Deo data profertur essentia verbi Dei ad modum ructantium ex interioribus productum. Unde Apostolus: »Spiritualibus spiritualia comparantes (I Cor. II, 13).« Et ipsi etiam existentes nox, id est parvi et non fulgidi multum in doctrina, quantum ad illos qui sunt nox in intellectu, id est parvi et non fulgidi, indicant scientiam eis, id est illa quae eorum scientia, id est saecularis intellectus capere non potest; unde Apostolus: »Lac [Col. 0709B] vobis potum dedi, non escam (I Cor. III, 2):« et alibi: »Non potui vobis loqui quasi spriritualibus, sed quasi carnalibus (Ibid.):« et hoc faciunt mirifice. Nam non sunt loquelae neque sermones, etc., id est, non sunt linguae adeo diversae, neque sermones adeo ornati, neque in dialectica neque in rhetorica, quorum non audiantur, id est in quibus non audiantur voces eorum. Quorum ponit pro ablativo more Graecorum, id est nulla est lingua neque ornatus sermonum quos ignorent: et quibus nequeant adaptare voces suas, ut in actibus Apostolorum: »Loquebantur variis linguis apostoli (Act. II, 4).« Et haec non annuntiabunt in occulto vel paucis, sed dilatate. Nam in omnem terram exivit, id est exiet, sonus, id est [Col. 0709C] fama eorum, et in fines orbis terrae verba, id est praedicatio eorum. Unde Propheta: »In insulis quae procul sunt dicite: Qui dispersit Israel congregabit eum, etc., (Jerem. XXXI, 10).« Eorum dico dicentium Deus pater posuit tabernaculum suum in sole, id est Domini, cum hominem in quo verbum suum militavit, ad modum equitum in tabernaculis militantium, posuit in aestu tribulationum, et ipse positus non invite sustinuit: sed qui per prophetas militaverat, ipse in persona sua exsultavit ad currendam viam, id est ad cito complendam Patris obedientiam, quae fuit ei via ad gloriam ex eo tempore quo fuit procedens de thalamo, id est de virginis utero: suo, id est sibi congruo: ipse dico existens tanquam sponsus, id est in illo revera factus sponsus carnis humanae, quam [Col. 0709D] sibi tunc conjunxit. Secundum divinitatem dico carnis suae sponsus: De qua desponsatione in canticis sponsa Ecclesia Synagogae dicit: »Egredimini, filiae Sion, et videte regem Salomonem in diademate, quo coronavit eum mater sua in die desponsationis illius (Cant. III, 11).« Est et Ecclesiae sponsus: et si non adeo, ut idem in canticis: »Quam pulchrae sunt mammae tuae, 55 soror mea sponsa (Cant. IV, 10):« sed Ecclesiae sponsus secundum adoptionem gratiae tantum. Carnis vero suae secundum unionem personae. Thalamum dicit uterum virginis eo quod in eo carni sponsae, Dei verbum conjunctum est, ut in thalamo sponsus sponsae conjungitur. Dico quod exsultavit ad currendam viam, et in ea currenda non [Col. 0710A] fuit debilis: sed ut gigas fuit, id est fortis ad comparationem gigantis quem nullus impedire potest: dico quod fuit procedens, et quamvis ex thalamo virginis processit: tamen egressio ejus, id est genitura ejus est a summo coelo, id est a Patre, qui coelum est, dignitate Deitatis et sublimitate. Summum vero dicitur: non quod major sit Filio, sed quod ab eo ineffabiliter Filius genitus est juxta illud: »Generationem ejus quis enarrabit (Isai. IV, 8)?« Et quamvis secundum egressionem alius sit in persona, tamen occursus ejus est usque ad summum ejus, id est occurrit usque ad summitatem divinitatis ejus scilicet patris. Quod est dicere: Licet alius in persona, aequalis tamen est in essentia. Et bene ponit occursum, a similitudine eorum qui sibi occurrunt, ut in unam [Col. 0710B] massam conveniant: ita et Filius Patri in summitate occurrit, id est cum eo in divinitate convenit: secundum vero translationem Hebraicam, in qua habetur: »In sole posuit tabernaculum suum in eis,« sic dicetur, dixi quia coeli enarrant gloriam et opera; et in omnem terram exivit sonus eorum, et in fines orbis terrae verba eorum, et verum est: quia in eis, id est per eos posuit Deus tabernaculum suum, id est humanitatem Filii sui, in sole, id est in manifesto: quam prophetae obscure praedixerunt: et hoc etiam per eos posuit in sole, quod ipse tanquam sponsus procedens de thalamo suo, exsultavit ut gigas ad currendam viam. Expositio non mutatur: ecce ostensio operum et scientiae: unde supra dixit, opera manuum ejus annuntiat firmamentum, [Col. 0710C] et nox nocti indicat scientiam: et gloriam Domini posuit per eos in sole: hanc scilicet quod a summo coelo egressio ejus, et occursus ejus usque ad summum ejus: et hujus expositio non mutatur. Solem quia apertus omnibus est pro aperto ponit; et cum ipse tantus sit quod a summo coelo egressio ejus: et occursus ejus usque ad summum, non est aliquis audientium qui se abscondat a calore ejus, id est qui rationibus infidelitatem suam possit protegere ab expugnatione spiritus ejus, qui per praedicatores ejus loquitur. Abscondere dicit a similitudine pugnantium, qui protegendo se sub clypeis abscondunt: ipsi vero infideles quaerentes se abscondendo humanis rationibus protegere, et excusabiles facere non possunt juxta Salomonem: »Non [Col. 0710D] est fortitudo neque sapientia contra Deum« (Prov. XXI, 30): Calorem vero dicit Spiritum sanctum eo quod sicut calor aquam in glaciem induratam resolvit, ita Spiritus sanctus in peccatis et in infidelitate induratos: in fide et virtutibus resolutos facit; de quo Dominus in Evangelio dicit: »Cum venerit,« id est cum apostolis datus per eos loquetur, »ille arguet mundum,« id est inexcusabiles reddet mundanos: »de peccato quidem: quia non crediderunt in me,« id est convincet eos inexcusabiles esse de hoc quod non crediderunt in me, id est de infidelitate sua: quae peccatum antonomastice est, cum fidei virtus omnium virtutum fundamentum sit: »De justitia autem: quia ad Patrem vado, [Col. 0711A] et jam non videbitis me (Joan. XV, 26),« id est ipsi prius dicebant se non posse justificari, cum nullum haberent omnino justum, ad cujus comparationem justi fierent: sed de justitia quam habere nolunt non ulterius erunt excusabiles. Nam ego penitus justus sum et sine macula, ad cujus exemplum justitiam habere possunt, et per hoc convincetur a Spiritu sancto me justum penitus esse et sine macula: »quia ad Patrem vado,« et ita quod jam non videbitis me corporaliter affligi et angustiari et crucifigi sicut vidistis: sed amodo gloriosus ero et immortalis. Nisi enim justus et sine macula penitus essem, non utique sic gloriose ad Patrem ascendendo immortalis fierem. »De judicio vero, quia princeps 56 hujus mundi jam judicatus est (Ibid.):« [Col. 0711B] Ac si dicat illi prius per judicium, id est per damnationem originalis peccati, sic se de infidelitate et justitia excusabant, ad quid fidem et justitiam haberemus? Nunquam adeo fideles et justi erimus, quod judicium, id est damnationem originalis peccati non subeamus, sed de hoc judicio, id est per hoc judicium non ulterius excusare se poterunt: quia princeps hujus mundi, id est diabolus, qui hucusque mundi judicium habuit, jam judicatus est a me, id est, ablatum est potentiae ejus imperium, ne in fidelibus et justis jus originale ulterius habeat.

Hoc incidenti exposito, ad psalmum redeamus: dico quod non est qui se abscondat a calore ejus: per quem calorem dabitur lex. Et lex Domini scilicet [Col. 0711C] Filii per calorem ejus data est immaculata, et hoc exponit, id est convertens animas a peccatis, non solum corpora ut vetus lex, quae timore poenae membra, non voluntates a peccatis retrahat: quod est ac si dicat: immaculata est, id est immaculatos faciens, adjutrice gratia cooperante. Et testimonium, id est lex Domini, est fidele, id est fideles faciens. Lex autem ideo testimonium dicitur: quia sicut testimonium a Patre, Filio dimissum, haereditatis pignus est et retentio: sic et lex a Deo nobis dimissa, aeterna haereditatis nobis pignus est et arrha: et ipsum testimonium est praestans parvulis, id est, humilibus sapientiam, id est intellectum spiritualem, juxta illud Evangelii: »Abscondisti haec a sapientibus, et revelasti ea parvulis (Luc. [Col. 0711D] X, 21):« et justitiae Domini rectae sunt, id est praecepta illius Domini justitiae dicenda recta sunt: et inde hoc probatur, quia ipsemet auctor praeceptorum prius ea complevit: ut in Actibus apostolorum: »Quae coepit Jesus facere et docere (Act. I, 1):« et sunt laetificantes corda fidelium: non contristantes ut vetus lex timore poenae, ut Dominus in Evangelio: »Jugum meum suave est, et onus meum leve (Matth. XI, 30);« et praeceptum Domini illuminans oculos cordis in intellectu: hoc vero idem est aequipollenter quod supra posuit: Sapientiam praestans parvulis, sed ad hoc repetit ut causam interponat: quare oculos illuminet: ideo scilicet, quia lucidum est, id est manifestum ad intelligendum, non [Col. 0712A] obscure ut vetus lex: et per illud praeceptum concipitur timor Domini sanctus, id est sanctos faciens juxta illud Sapientis: »Qui timet Deum faciet bona (Eccle. XV, 1).« Et quia sunt duo timores, servilis scilicet et castus, et uterque sanctus: uterque enim a peccatis cessare facit: determinat de quo hic intendat sic: timor dico permanens in saeculum saeculi, id est semper postquam habetur duraturus, castus scilicet timor, de quo Apostolus: »Charitas nunquam excidit (I Cor. XIII, 8):« servilis vero timor, adveniente casto, expellitur, Joanne Apostolo testante: »Perfecta charitas foras mittit timorem (I Joan. IV, 18):« has vero laudes de lege Dei posuit: ut successoribus eam suscepturis commendaret. Repetit vero duas de superioribus laudibus, [Col. 0712B] addens aliam quam non dixerat, ut ex his aliud addat. Et quia judicia Domini, id est praecepta quae judicantur complenda in lege Domini: sunt vera, et hoc est quod superius dixit: justitiae rectae: et quia sunt justificata, id est justos facientia: et hoc est quod superius posuit. Timor Domini sanctus: sed hoc tertium quod sequitur non fuit superius positum hoc scilicet, et quia sunt in semetipsa euntia, id est se concordia, non discordantia ut judicia saecularia: desiderabilia sunt, id est desiderari debent super aurum et lapidem pretiosum multum, et per has summas divitias innuit quia omnibus divitiis desiderabiliora sunt, et dulciora sunt animabus fidelium super mel et favum intransitivum est, id est super mel favi, quod delectabilius [Col. 0712C] est melle jam expresso. Vel potest legi non intransitive, quoniam utrumque mel satis delectabile est: et per has duas delicias, quae dulcissimae sunt, denotantur omnibus deliciis esse dulciora, ut alibi Psalmo: »Quam dulcia faucibus meis eloquia tua (Psal. CXVIII, 103).« Et hoc ab auctoritate sic ostendit: vere desiderabibilia 57 et dulciora. Etenim servus tuus scilicet non faciens se liberum suum, sed servum, et per omnia tibi obedientem. Custodit ea: qui aliter non custodiret, id est non invitus sed diligenter, et cum summa custodia complet ea, et bono suo custodit. Nam in custodiendis illis est retributio multa, et bene ponit custodiendis: haec enim retributio est solummodo quae pro illis custoditis in futuro retribuetur, sed [Col. 0712D] hoc est quod a Deo custodiri permittuntur summa retributione.

Dico, quia servus tuus custodit judicia tua: delicta vero quis intelligit esse custodienda? Nullus scilicet, nec ille qui facit. Ergo, Domine, munda me ab occultis meis delictis, quae ab occulto fomite mei peccati oriuntur. Ideoque occulta dicuntur. Et ab alienis (me auferendo), parce servo tuo, id est parce mihi ne maculer ab his quae a suggestionibus aliorum, vel ab instinctu diaboli nascuntur. Ideoque aliena dicuntur: de quibus Sapiens dicit: »Fili mi, si te lactaverint peccatores, non acquiescas eis (Prov. I, 10).« Dico: munda et parce. Et bono meo hoc facies. Nam si delicta non fuerint dominata mei, id est, non [Col. 0713A] habuerint me in dominio suo ut serviam eis: »Omnis enim qui facit peccatum, servus est peccati (Joan. VIII, 34).« Tunc immaculatus ero, id est innocens. Et tunc emundabor, id est mundus ero a delicto maximo, id est a superbia, quae delictum maximum recte dicitur eo quod per illam primum a Deo recedimus. Cum enim inobedientes sumus, contra Deum superbimus. Et per eamdem multi ad ultimum expugnantur, cum calcatis vitiis de sanctitate sua in se gloriantur. Unde Prosper: »Sola superbia cavenda est in rectis factis.« Vel sic: Si mei inimici, id est delicta quae praedixi non fuerint dominati mei. Et non mutantur. Tunc vero dicuntur non dominari peccata, cum, solum fomite instigante, actus non sequitur vel consensus. Unde Apostolus: »Non ergo regnet peccatum [Col. 0713B] in vestro mortali corpore, ut obediatis concupiscentiis ejus (Rom. VI, 12).« Quasi dicat: Est peccatum in mortali corpore nostro, sed non regnet. Et me emundato, erunt eloquia oris mei, talia ut complaceant tibi, id est laudes, prophetiae meae et orationes meae tibi placebunt, quae aliter non placerent. »Non est enim speciosa laus in ore peccatoris (Eccli. XV, 9).« Et non sola eloquia placebunt, sed et meditatio cordis mei, id est quidquid meditabor erit in conspectu tuo, id est in beneplacentia tua semper, id est tibi placebit semper, o Domine adjutor meus, id est cooperator ut bene operer, et redemptor meus a vitiis, ne peccem.



IN PSALMUM XIX.

Titulus decimi noni. Psalmus David prophetae. In [Col. 0713C] finem, id est in Christum respicientis. Vel in finem, id est in consummationem temporum, ut in superiori psalmo. Propheta praevidens Christum regem nostrum cum pro nobis bellaturus sit contra diabolum, et sacerdotem etiam nostrum esse futurum, cum pro nobis corpus et animam Deo sit in cruce oblaturus, orat Deum Patrem pro eo, ut eum in passione pro se orantem exaudiat. Et scilicet ut non cedat et resurgat. Et pro humano genere ut salvetur, eum orantem exaudiat, et desideria ejus compleat et consilia confirmet. Et non ideo orat, ut pro eo necesse sit orare, sed ut hoc futurum ostendat. Et ad exemplum contemporaneorum suorum, quantum hujusce rei desiderium habuerit innuat. Nobis etiam [Col. 0713D] in tempore plenitudinis exemplum bonae dilectionis erga eum habendae dimittat.

Exaudiat te, o Christe, id est sic ut impetres audiat te Dominus, Pater vel Trinitas orantem pro te et membris. In die tribulationis, id est in tempore passionis, oraturum scilicet et affectione et verbis et obedientia, ut in sequentibus exponetur. Dico, exaudiat, in hoc scilicet. Protegat te pro nobis in passione pugnaturum, ne cedas. Et nomen Dei Jacob sit inde causa, id est hoc quod quaeris magnificare nomen Patris, quem Jacob Deum reputat, id est fortes luctatores 58 contra vitia. Vel qui erit non solum Deus Judaeorum, sed etiam gentium, quae sunt Jacob, id est supplantantes benedictionem, et juniores, ut Jacob junior fuit, qui et Esau supplantavit [Col. 0714A] (Gen. XXVII, 36). Dico, nomen Dei Jacob magnificandum, ut idem in Evangelio: »Non quaere gloriam meam, sed ejus qui misit me (Joan. VII et VIII).« Cum autem orat ut pugnans pro nobis protegatur, eum regem inducit: regum enim est pro sui regni salute pugnare. Et non solum protegat: sed et mittat, id est det tibi auxilium. Quod est dicere: Sit auxiliator ut mortem et diabolum vincas. Et hoc de sancto procedat, id est propter sanctitatem tuam, quae tanta est ut te adjuvet. Et tueatur te; idem est quod supra posuit, protegat, quod repetit ut causam addat. De Sion scilicet tueatur te, id est propter speculationem tuam, quia specularis aeterna et reparationem hominum futuram. De, causativa particula est. Et memor sit ut ad effectum perducat. [Col. 0714B] Omnis sacrificii tui, id est singularum injuriarum et obedientiarum quas pro hominibus patieris, quae erunt Deo dulcia sacrificia. Et holocaustum tuum, id est illud supremum sacrificium, quod te totum in cruce Deo pro nobis offeres, pinque fiat, id est delectabile Deo: a similitudine pinguium, quae delectabilia erant ad sacrificandum. Et bene ponit holocaustum: Holon enim totum, causis autem incensio sonat: ipse vero fuit holocaustum, id est totus et in corpore et in anima igne passionis incensus. Hic autem eum sacerdotem inducit. Sacerdotum enim est pro populo sacrificare. Cum vero Christus sic Deo sacrificavit, pro sui resurrectione, membrorumque salute, ipsa obedientia Patrem oravit. Tribuat tibi secundum cor tuum, id est quidquid cor tuum [Col. 0714C] desiderabit, id est resurgere et homines salvare. Et hoc idem est in sententia, quod et superius posuit: scilicet memor sit omnis sacrificii tui; sed ideo sic ponit, ut ex nimia affectione ostendat non solummodo sua obedientia, sed etiam pro nobis bona cordis affectione oraturum. Et cum non solum sis inde habiturus qualemcunque cordis affectionem, sed affectionem cum summis et ineffabilibus consiliis disponendam, omne consilium tuum confirmet, id est omnia consilia tua firma faciat et efficacia, scilicet ut contingat caecitas in Israel, juxta Apostolum: »Ut plenitudo gentium intret (Rom. XI, 25),« et ut vetus chirographum Adae morte tua solvatur: et contra multa quae ineffabilia sunt. Et cum hoc continget, [Col. 0714D] laetabimur ego et mei similes in salutari tuo, id est in salvatione tua. Et non solum laetabimur, sed nos hic bene operantes in nomine tuo, id est in honore nominis tui: non ad honorem nostrum: magnificabimur, id est magni et gloriosi per te erimus in participatione immortalitatis et benedictionis tuae, ut in Evangelio Dominus: »Justi fulgebunt sicut sol (Matth. XIII).« Et Apostolus: »Quos vocavit, illos magnificavit [al., glorificavit] (Rom. VIII, 30),« hoc interposito, revertitur ad orationem sic: Dico, memor sit. Et tribuat tibi secundum cor tuum: et impleat Dominus omnes petitiones tuas, has scilicet: »Pater, clarifica Filium tuum (Joan. XVII).« Et alibi: »Volo, Pater, ut ubi ego sum, illic sit et minister meus (Joan. XII).« Et hoc potuit intelligi superius [Col. 0715A] ubi posuit: Tribuat tibi, etc. Sed ad hoc ponit ut innuat non solum desiderio, sed hoc etiam se verbis oraturum. Et ne putaretur ex dubietate orare, sed se hoc quod orat certissime scire futurum, sic confirmat: Quamvis sic orem, tribuat tibi, etc. Tamen nunc cognovi, id est jam certus sum; non solummodo cum fiet, cognoscam quia salvum fecit, id est faciet Dominus pater Christum suum, Jesum scilicet, id est resuscitabit. Et exaudiet illum orantem pro membris. Et hoc de coelo sancto suo, id est pro hoc quia est coelum sanctum ejus in sublimitate virtutum; et hic de causativum est. Vel hoc scilicet exaudiet; quod salus, id est salvati per eum dicendi salus emphatice, erunt in potentatibus, id est in potentiis dexterae ejus, id est erunt potentes in virtutibus quae dicuntur [Col. 0715B] dextera Dei, eo quod digniora sunt praesentibus bonis ut dextera laeva dignior est. Praesentia 59 vero bona dicuntur laeva, eo quod sint minus digna, ut in Cant. sponsa de sponso: »Laeva ejus sub capite meo: et dextera ejus amplexabitur me (Cant. II, 6).« Dico quod salvati erunt potentes in dextera. Non salvati autem hi, id est alii eorum potentes in curribus. Et hi, id est alii in equis. Quod est dicere: Erunt potentes in saeculari pompa: alii plus, alii minus. Per currus major pompa; per equos vero minor designatur: major enim triumphus erat qui in curribus, quam qui fiebat in equis: Dico quod illi potentes erunt in curribus et in equis. Nos autem, talia contemnentes, in nomine Domini Dei nostri bene operantes invocabimus, id est orabimus [Col. 0715C] eum voce, operibus et bona affectione. Dixi quod illi potentes in curribus et in equis erunt. Et per hoc putant se felices et stantes firmiter et expeditos ad omnia facienda. Ipsi autem per hoc obligati sunt, id est impediti ne salutem suam operentur. Et qui bene se stare credunt, ceciderunt in mortem vitiorum. Nos autem quos depressos putant, surreximus per bona opera a peccatis, et non per nos, sed erecti sumus a te. Dixi quod laetabimur in salutari Christi et magnificabimur; et ut hoc sit, Domine pater, salvum fac resuscitando regem Filium tuum: et tu rex exauditus, exaudi nos, a damnatione originali educendo nos, id est me et mei conformes, in die qua invocaverimus te, id est quam cito te orabimus: illi [Col. 0715D] qui vivi erunt opere et devotione; illi vero qui mortui affectione spirituali.



IN PSALMUM XX

Titulus vigesimi. In finem Psalmus David. Et hic ut superior exponitur. Hic intendit propheta quod in superiori psalmo oravit, ad fidem nostram et contemporaneorum suorum enuntiare, Christum scilicet viriliter acturum, et orbem salvaturum, et inimicos juste, et in hoc saeculo et in futuro damnaturum. Et hoc sic dicit:

Domine pater, rex, id est Jesus Filius tuus, laetabitur in virtute tua, id est tu dabis ei virtutem constantiae in passione: et in ea sic viriliter aget quod ad laetitiam victoriae resurgendo perveniet. Et non solum pro virtute tua laetabitur, sed exsultabit vehementer [Col. 0716A] super salutari tuo, id est de salvandis tuis per se. Vel exsultabit vehementer super salutare tuum respiciens, id est considerans illos quos per eum salvabis. Et vere laetabitur, et exsultabit. Nam desiderium cordis ejus tribuisti, id est tribues, ei, id est resurgere et mundum salvare: Et non fraudasti eum, id est non diminues eum voluntate labiorum ejus, id est bona voluntate, quam ut compleas, labiis orabit, id est resurgere et mundum salvare. Et hoc est illud idem quod dixit: Desiderium cordis ejus tribuisti ei; sed ad hoc iterum sic ponit, ut eum non solum desideraturum, sed etiam oraturum ostendat. Vel non fraudasti eum, denegando voluntatem labiorum ejus. Et ecce causam quare tribues et non fraudabis. Quoniam praevenisti eum, id est praevenire [Col. 0716B] facies eum omnes alios: in benedictionibus, id est in exaltationibus dulcedinis virtutum, id est exaltabis eum prae omnibus sanctis in dulcedine virtutum, adeo scilicet ut nihil peccati sit in eo, quod nulli alii continget. Juxta illud: »Nemo mundus a sorde, nec infans cujus est unius diei vita super terram (Job. XIV).« Vel praevenisti, id est in principio incarnationis suae pones eum in benedictionibus dulcedinis, id est immunitatis a peccato, et in virtutibus, cum caeteri prius soleant poni in maledictionibus originalis peccati, quod in baptismo deletur. Et per hoc dignus erit ut non fraudetur. Et exponit ipsam voluntatem sic: et quia adeo dignus a te fiet, quod sic praevenies eum, posuisti ei, id est dabis ei in capite, id est in initio praedicationis suae, coronam, [Col. 0716C] id est collectionem fidelium, qua circumdabitur et ornabitur ut caput corona. Coronam dico sanctam de lapide pretioso, id est de lapidibus pretiosis: de apostolis scilicet qui fulgidi sunt in virtutibus et Deo chari: sicut lapis pretiosus fulgidus et omnibus charus est. Et postea vitam petiit, id est petet a te 60 et affectione et bona operatione. Et tribuisti, id est tribues ei, post completam obedientiam, longitudinem dierum, id est longissimam vitam, duraturam in saeculum istud praesens, et in saeculum saeculi hujus subsecutivum, id est semper, ut ait Paulus apostolus: »Christus resurgens ex mortuis jam non moritur, etc.« (Rom. XI, 9.) Et ipse volet habere magnam gloriam in resurrectione: Et magna erit [Col. 0716D] gloria ejus in salutari tuo, id est in salvatione tua, quando suscitabis eum a mortuis. Et ipse volet habere gloriosa et decora membra. Et tu impones, id est fundabis super eum ut sit firmamentum et caput eorum, gloriam, id est gloriosos scilicet, et magnum decorem, id est magnifice decoros in virtute et sanctitate. Unde Apostolus: »Superaedificati super fundamentum apostolorum et prophetarum, etc.« (Ephes. II, 20.) Et dignum erit ut super eum imponantur.

Quoniam dabis eum in benedictionibus membrorum suorum, id est in exaltationibus, ut exaltet in virtutibus suos, de generatione in generationem usque in saeculum saeculi. Interposita causa, revertitur ad bona quae daturus est ei Pater, quae enumerare coepit: Dixi quia volet: et impones super eum magnum [Col. 0717A] decorem. Et volet etiam laetari de gaudio beatitudinis suorum in futuro. Et tu laetificabis eum in gaudio suorum quod habebunt cum vultu tuo, id est quando erunt in praesentia tua in coelis. Unde Apostolus: »Rapiemur obviam Domino in aera, et sic semper cum Domino erimus (II Thess. IV, 17).« Et merito habebit per te haec omnia quae dixi: Quoniam ipse rex sperat, id est spem habebit in te Domino: non in terrenis, et ideo non commovebitur a bono proposito suo. In misericordia sui Altissimi confidendo, ut idem in Evangelio: »Non mea voluntas, sed tua fiat (Luc. XXII, 42).« Facit apostropham ad ipsum regem satagendo de salvandis, et enuntiando de damnandis sic: Dixi quod sic gloriosus eris: sicut ostenditur continget. Et cum sic gloriosus [Col. 0717B] eris, inveniatur manus, id est potentia virtutis tuae omnibus inimicis tuis, tam Judaeis quam gentibus, id est cognoscant te potentem et ad te convertantur. Manum ponit pro potentia, quia in manibus operamur et virtutem habemus. Et si per se non possunt invenire cum debiles sint, dextera tua, id est potentia misericordiae tuae inveniat per praedicatores omnes qui te oderunt, tam Judaeos quam gentes, tibi credere et obedire nolentes. Non dicit omnes, ideo quod omnes inveniendi sint: sed tamen ex affectione nimia pro omnibus orat. Oro ut invenias omnes qui te oderunt. Et vere multos invenies, etsi non omnes. Eos vero quos non invenies, pones ut clibanum ignis, id est similes clibano ignito. Quia sicut interius clibanus ardet, ita ipsi interius mala [Col. 0717C] conscientia ardebunt; in tempore vultus tui, id est irae tuae: in die judicii scilicet. Unde Paulus: »Testimonium reddente conscientia eorum, et cogitationum inter se invicem accusantium (Rom. II, 15).« Quia vero in vultu ira solet apparere, vultum pro ira ponit: ut alibi Psalmista: »Vultus Domini super facientes mala (Psal. XX, 17),« et non solum ponentur ut clibanus: sed et Dominus conturbabit eos tristitia et metu: in ira sua, id est quando videbitur eis iratus dicendo: »Discedite a me, maledicti,« etc. (Matth. XXV, 41.) Et eos conturbatos devorabit, id est submerget ignis aeternus: ut in Evangelio: »Ibunt hi in supplicium aeternum (Matth. XXV, 46).« Et non tantummodo eos conturbabis: sed fructum, [Col. 0717D] id est filios, imitatores scilicet, eorum perdes, de terra viventium delendo, ut alibi Psalmista: »Deleantur de libro viventium, et cum justis non scribantur (Psal. LXVIII, 29),« et non solum de terra viventium, sed hic etiam perdes semen, id est eosdem filios eorum, a filiis hominum segregando hic, id est a fidelibus Ecclesiae, qui sunt imitatores prophetarum et apostolorum, qui fuerunt homines, id est rationabiles: Dixi quod pones eos et conturbabis; et merito. Quoniam declinaverunt in te mala, quae timuerunt super se ventura, si te regem suum facerent, scilicet amissionem loci et gentis. Voluerunt enim te mala passionis passurum, ne locum et gentem amitterent. 61 Unde Caiphas: »Expedit ut unus moriatur homo, et non tota gens pereat (Joan. [Col. 0718A] XI, 50).« Et cogitaverunt consilia, quae non potuerunt stabilire, id est me in morte detinere, sicut ipsi ad Pilatum dixerunt: »Jube custodiri sepulcrum (Matth. XXVII, 64),« etc. Et inde haec caecitas eis continget ut haec consilia cogitent. Quoniam pones eos dorsum, id est spretos a te, ut res quae post tergum abjicitur, dorsum, eos emphatice dicit. Et ne putaremus quod nullius esset postea miserturus, sic addendo determinat: Dico quia pones eos dorsum, et non omnes. Nam praeparabis adhuc, id est restitues; vultum eorum, id est visus eorum mentis qui exstinctus est per infidelitatem. Et hoc non in omnibus, sed in reliquiis, id est in illis quos relinques salvandos, unde Apostolus: »Reliquiae salvae fient (Rom. IX, 27).« Vel praeparabis vultum eorum in reliquiis tuis, id est [Col. 0718B] per Eliam et Enoch, quos ad hoc opus vivos reliquisti; et ut haec omnia fiant, o Domine, exaltare, id est potens appare; in virtute tua, id est exercendo virtutem tuam quam praedixi, scilicet resurgendo, et tuos glorificando, et inimicos perdendo. Nos autem cantabimus et psallemus virtutes tuas, id est celebrabimus has virtutes tuas, cantico bonae affectionis, et psalmo, id est bona operatione; quod est dicere: Ad honorem virtutum tuarum bene cogitabimus et operabimur.



IN PSALMUM XXI.

Titulus vigesimi primi. In finem pro assumptione matutina psalmus David. Quod sic exponitur: Psalmus iste attribuendus est David, id est Christo tendenti in finem, id est in victoriam quae finis est cursus [Col. 0718C] obedientiae ejus. Ubi vero nos hic habemus in finem: Hebraei habent, victori. Vel in finem, id est in perseverantiam; David dico agenti pro assumptione matutina, id est pro resurrectione quae contigit mane, in qua Deus eum assumpsit de humilitate ad gloriam; de mortalitate ad immortalitatem. In Hebraica vero translatione habetur pro cerva matutina, quod idem est in sententia. Quasi dicat: Agenti pro cerva matutina, id est pro laetitia cervae, id est humanitatis suae in mane gavisurae. Quod est dicere: Pro laetitia resurrectionis. Cerva vero Christi humanitas per similitudinem dicitur. Cervarum enim et etiam cervorum est mane pro diei adventu nimis gaudere; ita et Christi humanitas in matutina sua [Col. 0718D] resurrectione pro aeternitatis adventu gavisa est. Bene vero feminine cervam ponit, cum ejus humanitas incarnati Verbi sponsa dicatur. Et est hic vox capitis, quiddam unde posset dubitari, ut solvat postea proponentis: quare scilicet eum Deus, cum adeo justus esset, in passione dereliquisse visus est cum sic permiserit eum affligi. Orat etiam de constantia in passione, et de resurrectione ostendendo potissime ad instructionem fidei nostrae, etiam genus passionis suae, et quis fructus inde sit futurus. Et hoc sic dicit:

Deus qui omnium communiter es. Et Deus meus specialiter, id est mihi personaliter unitus: Vel, Deus meus, cui specialiter prae omnibus obedio; respice me, auxiliando ne cedam; et ut resurgam, quem Judaei [Col. 0719A] reputando vilem dedignantur respicere ut misereantur. Et hoc quod breviter ponit, respice, in sequentibus late exponit. Dico Deus meus; et cum sis Deus meus, specialiter quaerendum esse videtur: quare me dereliquisti? id est quare visus es me dereliquisse? Sequitur solutio. Verba delictorum meorum, membrorum futurorum, id est postulationes quas mei futuri faciunt, pro delictis suis purgandis: petunt ut sis longe a salute mea corporali, id est ut non salves me a morte corporis. Non ponit verba eo quod verbis agant, sed quia sicut aliquis verbis postulat; ita et miseriis delictorum suorum ad eum clamabant, sicut de sanguine Abel ad Cain a Domino dictum est: »Ecce vox sanguinis fratris tui Abel clamat ad me 62 de terra (Gen. IV, 10).« Quasi [Col. 0719B] dicat: Postulationes meorum pro ablutione delictorum suorum, sunt causa quare a te sic derelinquar. Vel potest esse remotio sub interrogatione, sic: Dico, quare me dereliquisti? An verba delictorum meorum, id est petitiones peccatorum quae fecerim agunt hoc ut sis longe a salute mea corporali. Quod est dicere: Expetunt hoc delicta mea ne me salves? Non scilicet. Et exponit in quo videatur esse derelictus, sic: Dico, dereliquisti. Et vere visus es dereliquisse, o Deus meus, specialiter. Nam ego clamabo, id est videbor a Judaeis clamare mentis affectione, per diem totum passionis meae ut evadam. Et non exaudies, id est videberis me non exaudire; vel revera clamabo et voce et affectione, ut liberer, nolens tamen exaudiri; sed ad confortationem debilitatis [Col. 0719C] meorum qui timentes in tormentis futuri sunt, ne postea de praemio desperent clamabo: et non exaudies ut liberer, ut in Evangelio: »Pater, si possibile est, transfer calicem hunc a me: verumtamen non quod ego volo, sed quod tu (Matth. XXVI, 39).« Et nocte, id est in mane resurrectionis cum adhuc tenebrae noctis erunt; clamabo ad te, non verbis, sed ipsa obedientia mortis, id est clamor ille non cedet ad insipientiam mihi, id est non inde a te reputabor insipiens et indignus impetratione, sed tunc exaudies me resuscitando. In alia translatione habetur: Et non silebis, id est respondebis meae petitioni, non loquendo sed resuscitando. Vel sic: Et non silentium mihi a te erit, sed responsio. Et hic eadem sententia [Col. 0719D] est: Dico, visus es dereliquisse, et esse longe a salute mea; et non exaudies. Tu autem, id est tu; quamvis hoc sit, habitas, id est indesinenter manes, licet videaris elongatus. In me Sancto sanctorum, antonomastice, vel quia dixerat se derelictum esse in morte propter verba, id est propter petitiones delictorum suorum membrorum ut compleantur, ne putaretur quod similiter per omnia exaudirentur; hoc totum remotio sic esse potest: Dico quod verba delictorum illorum postulant ut sis longe a salute mea; et in hoc exaudiuntur, et tamen non putent se per omnia exaudiendos esse, o Deus meus. Nam ego clamabo, id est mei clamabunt ad te per diem, id est per prosperitatem, ne deficiat, et non exaudies. Et nocte, id est per adversitatem, ut deficiat. Et non [Col. 0720A] exaudies; et hoc quod non exaudientur, non erit ad insipientiam mihi, sed ad utilitatem et doctrinam. Nam, juxta Apostolum: »Virtus in infirmitate perficitur (II Cor. XII, 9).« Et alibi Psalmista: »Disciplina tua correxit me,« etc. (Psal. XXVII, 37.) Dico quia non exaudies, et ideo videberis elongatus. Tu autem habitas, id est, tamen non exaudiendo, in sancto, id est in sancta collectione membrorum meorum. Unde propheta: »Inhabitabo in illis, et ero illorum Deus (II Cor. VI, 16; Lev. XXVI, 12).«

Ostensa quadam causa, quare videatur derelictus, adjungit aliam vehementiorem, sic. Dico: Dereliquisti. Et vere videris dereliquisse, o tu, laus Israel, quem laudaverunt bona devotione et operatione patres antiqui de genere Israel. Vel qui futurus es per me laus [Col. 0720B] meorum Israel futurorum, id est, te in contemplatione visurorum. Nam in te speraverunt patres nostri, qui minus digni quam ego fuerunt. Dico, speraverunt; et ideo liberasti eos a tribulationibus. Et non solummodo speraverunt, sed ex ore ad te clamaverunt et salvi facti sunt. Et hoc illud idem est quod superius posuit: Liberasti eos; sed ob aliam causam repetit, scilicet quia dixerat: Ad te clamaverunt. Et non solummodo salvi facti sunt, sed in te speraverunt, et non sunt confusi, id est superati ab hostibus, sed victores fuerunt ut filii Israel sub Moyse. Hic per litteram minus dicitur, et magis intelligitur. Nam cum dicit, non sunt confusi, intelligitur quod victores fuerunt. Dico quod illi salvi facti sunt. Ego autem adeo justus, sum vermis et non homo, id est, videor adeo [Col. 0720C] vilis ad interficiendum ut vermis, qui sine quolibet respectu damni perimitur. Et nec etiam homo ab 63 eis esse reputor, id est ita me interficiunt, quasi non essem homo. Vel ita: Ego sum vermis, id est vermi similis. Nam sicut vermis de nuce vel de aliquo fructu sine semine nascitur, sic et ego de Virgine sine semine natus sum: et non homo simpliciter, sed etiam Deus, et cum in tantum dignus sim ut vermis sim et non homo, tamen sum opprobrium hominum, id est tantum videor eis vilis, quod omnibus hominibus, quorum sum particeps naturae, opprobrium esse videar. Et, ut vehementius dicam: sum abjectio plebis, id est purgamentum omnis plebis cum interficior, sicut sordes cum a domibus abjiciuntur [Col. 0720D] eas purgant. Et quia sum opprobrium et abjectio, omnes videntes me, id est, considerantes me talem, id est opprobrium et abjectionem, non Deum et hominem, deriserunt me, conspuendo et colaphizando. Et non solum sic me deriserunt, sed etiam locuti sunt labiis, non corde solo; et loquendo moverunt caput derisorie. Dico, locuti sunt, dicentes: Speravit in Domino, id est dicit se sperasse in Domino; eripiat eum de potestate nostra. Salvum faciat eum a morte, quoniam vult eum, id est diligit eum sicut ipse asserit, ut in Evangelio: »Confidit in Deo, liberet nunc eum si vult,« etc. (Matt. XXIX, 43). Et hoc totum est ac si dicat: Haec est causa quare derelictus videor. Nam patres nostros qui minus me digni fuerunt, exauditos de tribulationibus liberasti. Me vero [Col. 0721A] qui usque adeo dignus sum, ut tibi sim consubstantialis, ita vilem ut vermem, et opprobrium, et abjectionem, et derisum esse permisisti. Soluto quod proposuit, et incidentibus causis expositis, orat ne se Deus inadjutum relinquat ex toto, praemittendo quoque meritum per quod dignus sit exaudiri. Et hoc sic dicit: Ipsi sic omnes deriserunt me, putantes a te derelictum esse. Tu vero ne discesseris a me, ne cedam, et ut resurgam. Et vere scio quod non discedes, quoniam tu es qui extraxisti me de ventre, id est, tu solus causa fuisti quare nascerer. Aliorum vero quodammodo patres generantes causa sunt quare ipsi de ventre extrahantur et nascantur. Et tu es spes mea ab uberibus matris meae, id est, in te semper speravi, ex quo matris ubera sugere coepi. [Col. 0721B] Et ex utero projectus sum in te, id est, ut tibi personaliter unirer, cum omnes alii in prima nativitate in Adam projiciantur, ut sint ei in peccato originali conformes. Dixi quia est spes mea ab uberibus: et ut expressius dicam: Deus meus es tu de ventre matris meae, id est habeo te Deum ex quo fui in ventre, ideoque ne discesseris a me, id est non me dimittas inadjutum. Et necesse est ut hoc orem.

Quoniam tribulatio proxima est, id est, in carne mea non in membris, neque in amissione rerum. Et non est qui adjuvet, nisi tu. Et exponit tribulationem sic: Circumdederunt me, ut caperent, vituli multi, id est, multi de plebe lascivi ut vituli, nulla causa, sed sola lascivia sua me capientes. Et me captum obsederunt, id est, accusationibus suis circumvallaverunt [Col. 0721C] ne evaderem. Tauri pingues, id est, Judaeorum principes cervicosi et superbi ut tauri pingues. Et non ex meritis meis malis, sed sola pinguedine, id est, superbia sua. Et ipsi, et vituli et tauri, aperuerunt os suum super me existentes, id est se superiores me reputantes, dicentes: »Crucifige (Luc. XXIII, 21).« Existentes sicut leo, id est, crudeles ut leo rapiens quantum ad vitulos, qui me rapuerunt, id est, irrationabiliter ceperunt. Et rugiens, id est, irrationabiliter in me frementes, ad modum leonis. Et hoc quantum ad omnes et vitulos et tauros. Et non solum hoc fecerunt, sed et effusus sum, id est anima effusa est de corpore. Dico effusus sum ego, dico existens sicut aqua, id est, similis aquae, quae [Col. 0721D] effusa ruinam parare solet; sic et ego effusus hostibus meis ruinam parabo, id est destructionem. Unde in Evangelio: »Ecce positus est hic in ruinam, et in resurrectionem multorum in Israel (Luc. II, 34).« Vel sic: Effusus sum in mortem sicut aqua, id est cum tanta 64 vilipensione, quanta aqua effunditur. Ideoque dispersa sunt in fugam omnia ossa mea, id est populi qui sunt robustiores in Ecclesia, sicut ossa robustiores partes corporis sunt. Unde scriptum est: »Tunc discipali omnes, relicto eo, fugerunt (Matth. XXVI, 56).« Et propheta: »Percutiam pastorem, et dispergentur oves (Zach. XIII, 7).« Et non solum dispersa sunt; sed etiam cor meum, id est doctrina quae processerat de corde meo quam eos docueram, id est, me resurrecturum, est factum tanquam cera [Col. 0722A] liquescens in medio, id est in communitate ventris mei, id est apostolorum, qui, cum prius ossa essent, id est, fortes in fide, facti sunt debiles ut venter. Quod est dicere: Sicut cera ad aspectum ignis liquescit, ita et fidei doctrina ad aspectum passionis meae in ipsis deficit, et non in paucis, sed in omnibus communiter. Et ideo cor meum factum est tanquam cera liquescens; quia in eis aruit virtus mea, quae prius floruit in miraculis, id est, defecisse visa est potentia mea, fragilis reputata ab eis tanquam testa, quae cito frangi potest. Unde et ipsi dixerunt: »Nos sperabamus quod hic redempturus esset Israel (Luc. XXIV, 21).« Et ideo aruit in eis virtus mea; quia lingua mea adhaesit faucibus meis ut non loqueretur, id est, quia viderunt me tacentem ut reum. Et ideo [Col. 0722B] adhuc quia deduxisti me in pulverem mortis, id est, quia putaverunt ut sic me permisisses duci in mortem, ut pulvis efficerer sicut alii mortui. Et ideo visus sum deductus in pulverem mortis; quoniam turpissima morte condemnatus sum. Et exponit qua morte.

Quoniam circumdederunt me ut caperent canes, id est ministri multi, irrationabiliter in me oblatrantes: qui ad eorum salutem veneram, sicut canes saepe sibi auxiliantibus oblatrant. Et me captum concilium malignantium, id est, principum maligne in me agentium, obsedit, id est circumvallavit accusationibus ne evaderem. Et postea: Foderunt manus meas et pedes meos in cruce. Et adeo extenderunt, quod dinumeraverunt omnia ossa mea, id est, dinunumerare [Col. 0722C] potuerunt. Et hoc scelere patrato, non doluerunt; sed ipsi quos salvare veneram, quibus miracula feceram, consideraverunt, et (pro scilicet) inspexerunt, id est in delectatione aspexerunt me in cruce positum. Et postea diviserunt sibi vestimenta mea, et super vestem meam, quae inconsutilis erat, miserunt sortem cui cederet, »nolentes eam scindere (Joan. XXIX, 24),« quia pretiosa erat. In divisione vero vestimentorum, eorum avaritiam ostendit, praedicens etiam hoc prophetice ad instructionem fidei successorum. Potest etiam in hoc figura denotari. Vestimenta enim discissa, Scripturas designant, quae vestimenta, id est, munimenta Ecclesiae sunt, quae Dei corpus est, quae ab haereticis male exponendo [Col. 0722D] scinduntur, ut alibi Psalmista: »Quae tu perfecisti, destruxerunt (Psalm. X, 3).« Vestis autem quae indivisa, sorte data fuit, fidem incorruptam significat; quae vestis est fidelium, quae scindi ab haereticis non potest; quae etiam sorte, id est, Dei electione fidelibus futuris datur, non eorum meritis. Vel ita potest legi ab illo loco ubi dixit: Sicut aqua effusus sum, etc. Dico quia aperuerunt super me os suum. Et etiam effusus sum ab eis in mortem sicut aqua existens, id est comparabilis aquae. Nam, sicut aqua lavat corpora, sic et ego morte mea animas originali labe ablui. Dico quia effusus sum ad hoc ut essem aqua, id est purgatio. Et sic scilicet fui purgatio: dispersa sunt scilicet ad praedicandum per totum mundum post mortem meam, omnia ossa mea, id est discipuli [Col. 0723A] mei, juxta illud Evangelii: »Illi autem profecti, praedicaverunt ubique, etc. (Marc. XVI, 20).« Et per illa ossa, cor meum, id est, doctrina prophetarum meorum, quae processerat de corde meo, id est, de voluntate mea, quod cor prius erat durum intellectu, factum est tanquam cera liquescens, id est, molle et perceptibile intellectu, sicut cera prius dura admoto igne fit liquida. Cor meum dico existens in medio, id est, in communitate ventris mei, id est, existens communiter in discipulis, qui dicuntur 65 venter meus, eo quod mei retineant memoriam, sicut in ventre memoria est hominis, cum in ventre sit cor. Et per ipsa ossa virtus mea, quae in mor te visa est impotens et fragilis; aruit tanquam testa, id est ostensa est potens et fortis, ad modum [Col. 0723B] testae: quae cum prius mollis sit, fragilis est. Quanto vero magis aruerit, tanto robustior erit. Et per hoc arguit virtus mea, quia lingua mea, id est, praedicatio meorum, adhaesit faucibus meis, id est praeceptis, quae de faucibus meis processerunt. Quod est dicere: Non secundum adinventiones suas, sed secundum quod eos docui, praedicaverunt. Et per ipsa ossa deduxisti me, id est, mei notitiam; in pulverem mortis, id est, in infideles qui, cum in peccatis mortui essent, pulvis erant, id est, aridi doctrina et leves ad impulsionem diaboli, sicut pulvis aridus est et a vento facile mobilis.

Postquam ostendit qualiter aqua sit, vult ostendere qualiter effusus fuit in mortem, sic dicens: Dixi quia effusus sum. Et hoc modo scilicet: Quoniam [Col. 0723C] circumdederunt me canes multi, etc., usque ad tu autem, Domine, non mutantur. Et hoc totum quod agilitate prophetiae praeteritum dicit, futurum intelligendum est. Ostensa passione sua revertitur ad orationem suam; quia breviter oraverat ut prolixius oret, et nos orare instruat, et postmodum fructum passionis et suae resurrectionis ostendat. Et hoc sic dicit: Ipsi me ita circumdabunt et fodient et putabunt me derelictum, tu autem, Domine, ne elongaveris auxilium tuum a me, id est non prolongaveris auxilium resurrectionis usque in communem resurrectionem, sed post tres dies resuscita me. Et prius ad defensionem meam conspice, ne cedam in passione. Et haec duo sic exponit singula singulis reddendo. Dixi: Ne elongaveris auxilium [Col. 0723D] tuum a me, id est: Erue a framea, Deus, animam meam, ne detineatur in morte. Et istud idem dicit aliis verbis ex nimia affectione, addens etiam causam sic: Et de manu canis, id est de potestate Judaici populi, irrationabiliter oblatrantis, ne me possint detinere in morte ut cupiunt; erue unicam meam, id est animam meam, quia unica est, id est singularis bonitatis prae omnibus aliis. Et dixi, ad defensionem meam conspice, id est salva me ex ore leonis, id est Judaici populi, meam sanctitatem devorare cupientis, ut solet leo, ne eis cedam. Et illud idem ex nimia affectione aliis verbis repetit, addendo causam sic: Et salva humilitatem meam, id est me; quia humilis sum; a cornibus unicornium, [Col. 0724A] id est a superbis persuasionibus Judaeorum, ne eis consentiam; qui dicuntur unicornes, id est unicam superbiam habentes, et excellentem prae caeteris omnibus: sicut unicornis unicum habet cornu, et bene eorum superbae persuasiones cornua dicuntur, per quas eum expugnare intendebant, sicut animalia cornuta cornibus expugnant. Facta oratione, ostendit resurrectionis suae fructum, sic: Oravi ut eruas me et salves. Quod si feceris, narrabo nomen tuum fratribus meis, ut idem in Evangelio: »Pater, manifestavi nomen tuum hominibus quos dedisti mihi (Joan. XVII, 6),« id est, dabo notitiam nominis tui apostolis, docendo eos te Deum esse et Dominum; qui sunt fratres mei, id est cohaeredes aeternae benedictionis mecum. Unde Apostolus: »Haeredes quidem [Col. 0724B] Dei, cohaeredes autem Christi (Rom. VIII, 17).« Et per illos fratres, in medio Ecclesiae per eos crediturae, laudabo te, id est faciam te laudari et opere et devotione ab illis qui per eos sunt credituri. Unde idem Dominus in Evangelio: »Luceat lux vestra coram hominibus, ut videant opera vestra bona, et glorificent Patrem vestrum qui in coelis est (Matt. V, 10).«

Facit autem apostropham ad illos qui credituri sunt; hortans ut laudent eum et opere et affectione, sic: Quando quidem quia circumdabor et fodiar pro vobis; per hoc pariam vos veros laudatores: vos qui timetis Dominum, id est qui futuri estis timentes Deum, laudate eum verbis et operibus. Et hoc etiam dicit per partes, sic: Dico omnes 66 qui timetis, scilicet universum semen Jacob glorificate eum, id est [Col. 0724C] vos omnes qui credituri estis de semine Jacob, id est de Judaico populo, qui luctatores eritis contra vitia; sicut ipse luctatus est (Gen. XXXII, 24), gloriosum ostendite eum bonis operibus et affectionibus et verbis. Et timeat eum casto timore omne semen Israel, id est illi qui, cum sint de semine ejus Jacob, visuri sunt Deum in contemplatione, ideoque dicendi Israel. Et bono suo laudabunt et timebunt, sicut ego bono meo eum laudavi et timui. Et vere bono meo. Quoniam ideo non sprevit neque despexit deprecationem meam pauperis facti propter vos, ut ait Apostolus: »Cum dives esset, pauper pro nobis factus est, ut in illo divites essemus (II Cor. III, 9).« Quod est dicere: Quia me orantem in passione non despexit, neque vos imitatores [Col. 0724D] mei factos despiciet. Quod dicit, sprevit, despexit, ex nimia affectione facit, bis idem dicendo aequipollenter. Nec avertit faciem suam a me, id est non fuit iratus mihi a similitudine iratorum, qui faciem ab iis quos odio habent avertunt, quasi dicat: Dilexit me. Et ideo cum clamarem ad eum, et opere et verbis et devotione, exaudivit me ut impetrarem, faciendo me constantem et resurgere; quia superius ostenderat se passurum, ne idcirco Patre minor ex toto crederetur, ostendit se sic aequalem esse: dixi quod laudabo te, id est faciam laudari in Ecclesia. Et non solum tu laudaberis personaliter, sed apud te, id est tecum erit laus mea magna in Ecclesia, id est Ecclesia laudando te laudabit et me. »Ego enim et tu, Pater, unum sumus (Joan. X, 30).« Et alibi in Evangelio: [Col. 0725A] »Qui non honorificat Filium, non honorificat Patrem, qui misit illum (Joan. III, 23).« Et sic scilicet perveniet ad laudem meam, quia ergo reddam vota mea. Quod est dicere: Ego, qui ab initio devovi eis ad salutem eorum me corpus et sanguinem meum daturum, reddam et hic in conspectu timentium eum, id est ita quod timentes eum Patrem, o auditores, pura fide conspicient illa vota, credentes scilicet sacramenta veraciter in corpus et sanguinem meum translata. Non imaginaria tantum, ut quidam haeretici falso asserunt, illud Evangelii exponendo perverse: »Hoc facite in meam commemorationem (Luc XXII, 19).« Solam enim corporis Dominici atque sanguinis memoriam in sacramentis illis absque realitate esse intelligunt, Domino eis inclamante: »Hoc est corpus [Col. 0725B] meum, quod pro vobis tradetur (Ibid.).« Et paulo post: »Hic est sanguis meus, qui pro vobis fundetur (Ibid.).« Non igitur haec corporis sui et sanguinis esse commemorationem vel signum asseruit. Sed »hoc est corpus meum;« et »hic est sanguis meus,« apertissime testatus est. Hujus vero sententiae quae subjungitur: »Hoc facite in meam commemorationem,« dubitatio nulla relinquitur, si Apostoli sententia catholice consideratur. Ait enim: »Quotiescunque manducabitis panem hunc et calicem bibetis, mortem Domini annuntiabitis (I Cor. X, 26).«

Est igitur Dominicae passionis sacramentum hoc, non sui ipsius memoria. Nihil enim sui ipsius esse memoria potest. Panis autem et vinum non quantum [Col. 0725C] ad naturam, sed quantum ad speciem et odorem, a Christiana veritate dicuntur. Illi namque qui carnem in utero Virginis assumptam, Verbo suo personaliter et ineffabiliter unire potuit, qui etiam mortalia corpora nostra imperii sui potentia faciet immortalia; panis et vini materiam in sui corporis et sanguinis naturam transferre possibile est. Signa etiam sacramenta haec et mystica rectissime vocantur: non sui videlicet signa, sed nostri. Magna enim in eis signa et mystica continentur. Nam materia illa, panis scilicet ex qua corpus Dominicum spiritali benedictione conficitur, ex granis plurimis mola attritis, conspersione aquae conjungitur. Vinum etiam, quod in sanguinem transfertur, ex acinis multis, torcularis aut alicujus ponderis impressione [Col. 0725D] conficitur. Grana vero et acina cultorum labore cooperante procreantur; ita et nos praedicatorum cultura in fide recreati; postea vero jeiuniis et vigiliis 67 attriti unum conficimur corpus, videlicet Christi, conspersione baptismi cooperante; unde Apostolus: »Ita multi unum corpus sumus in Christo (Rom. XII, 5).« Signa etiam nobis et arrha haec sacramenta sunt beatitudinis aeternae, per ea si digne acceperimus adipiscendae; unde quoque viaticum dicuntur. Aqua vero ad hoc sacramentum conficiendum ad figuram nostri vino conjungitur. Ita etenim nos ad modum aquae fluxus in mortem defluentes, passionis Dominicae mysterio efficiente, Christo gratiae adoptione copulamur. Cum vero corpus [Col. 0726A] hoc a fidelibus accipitur, signum est corpora nostra mortalia, per Christi passionem esse reparanda. Per sanguinis autem acceptionem, animarum intelligimus reparationem. Circa sanguinem namque potius anima commoratur. Siquidem quamvis sacramentum hoc sit in partes divisum, totum ubique tamen est integrum, Andrea apostolo testante: »Cujus carnes cum comestae sint a populo, et sanguis ejus sit bibitus: agnus tamen qui sacrificatus est integer perseverat et vivit.« Sequitur:

Edent pauperes, etc. Quod sic continuatur: Dico quia reddam vota mea in conspectu timentium. Ipsi vero timentes eo conspecto, edent illud pauperes effecti spiritu, id est se in anima humiliantes, non superbientes. De quibus in Evangelio Dominus ait: »Beati [Col. 0726B] pauperes spiritu (Matt. III, 3).« Et quia non sufficit comedere, addit: Et saturabuntur, id est replebuntur, re, id est significato sacramentorum scilicet unitate fidei, spei et dilectionis, quae per sacramenta designantur, cum ex multis granis et acinis, ut diximus, unumquodque, unum quid efficiatur. Et sic, id est edendo et saturando, laudabunt Dominum illi qui requirunt eum tali laude, non terrena. Quod est dicere: Comestio illa et saturatio, laus Dei erit. Dico quod requirunt eum, et bono suo. Nam vivent corda, id est animae eorum in saeculum saeculi, id est in aeternum, ut Dominus in Evangelio: »Qui manducat me, vivit propter me (Joan. VI, 57).« Non quod corpora in futuro in aeternum non vivant, sed a parte totum designat. Quia vero anima potius in corde dominatur, [Col. 0726C] corda ponit pro animabus. Ostensa conversione Judaeorum ubi dixit: Timeat eum omne semen Israel, etc., ostendit et gentium conversionem sic, non solummodo semen Israel, et Jacob timebunt eum, sed universi fines terrae, id est multae gentes de universis finibus terrae reminiscentur Domini, quem in Adam cognoverunt, et postea per originalem culpam et infidelitatem oblivioni tradiderunt. Et sic convertentur ad Dominum fide et poenitentia. Et post universae familiae gentium, id est multi de universis familiis gentium; de nobilibus scilicet et innobilibus, adorabunt Dominum, id est venerabuntur laude et opere, se cognoscendo creaturam, illum autem esse Creatorem. Dico adorabunt existendo in conspectu ejus, id est semper de eo conspectum habentes, [Col. 0726D] et nunquam postponentes. Vel adorabunt eum in conspectu ejus, id est in anima quam ipse solus conspicit: et si semper in operibus adorare nequeunt. Et merito adorabunt, quoniam Domini est regnum: gentium, scilicet quod prius erat diaboli. Et post idem ipse, id est Dominus, dominabitur gentium, non diabolus, qui prius dominabatur. Dico quod convertentur et adorabunt. Et sic manducaverunt, id est manducabunt, vota mea scilicet, et post adoraverunt, id est adorabunt.

Hoc vero idem est cum hoc quod superius dixit, saturabuntur. Quod est dicere, adorabunt, id est venerabuntur: repleti re sacramenti, id est unitate fidei, et spei, et dilectionis, quae per sacramentum [Col. 0727A] ut diximus, designatur. Dico manducabunt et adorabunt omnes pingues terrae, id est omnes omnis modi divites in terrenis, non solummodo pauperes. Si enim soli pauperes adoraturi et salvandi essent, non utique Paulus apostolus ad instruendum eos, discipulum suum sic admoneret: »Praecipe divitibus hujus saeculi, non superbe sapere (I Tim. VI, 17).« Et benedixit pingues terrae, non spiritu. Pingues et divites spiritu sunt, qui de terrenis superbiunt, et in eis ut in vero bono 68 spem ponunt. Pauperes autem spiritu, qui etsi terrenis abundant non inde superbiunt, neque spem ponunt: sed indigentibus ea large distribuunt. Dico quod pingues adorabunt. Omnes autem qui descendunt in terram, id est in terrena desideria tantum, cadent in mortem scilicet. Et hic est constans [Col. 0727B] in conspectu ejus; cuicunque non sit constans. Dico quod illi cadent; et anima mea, id est meorum, illi adhaerendo vivet. Quia Judaeorum et gentium conversionem ostenderat, ne putaremus quod in uno statu tantum essent: hoc ostendit sic per multas generationes hanc conversionem futuram usque in finem mundi de generatione in generationem. Dico quod anima meorum vivet illi. Et per illorum meorum praedicationem, semen meum serviet ipsi, id est filii eorum imitatores bonitatis eorum, per ipsorum praedicationem servient ipsi, ut vivant. Et iterum per illud semen annuntiabitur Domino generatio ventura. Quae compendiosa oratio sic resolvitur: Per annuntiationem praedicationis illius seminis convertetur ad Dominum alia generatio ventura post [Col. 0727C] illud semen. Et quidam de illa generatione facti coeli, id est complutores et praedicatores aliorum, annuntiabunt justitiam ejus, id est justa praecepta ejus: alii populo qui post eos nascetur, quem fecit Dominus, id est quem disposuit jam esse salvandum.



IN PSALMUM XXII.

Titulus vigesimi secundi. Psalmus David, id est fidelium, de quibus enuntiatum est in superiori psalmo quod credituri essent et adoraturi. Et ad instructionem successorum ostendit beneficia sibi a Deo collata, ut et ipsi ad haec bene vivendo nitantur. Postea vero apostropham faciunt ad Deum, gratiarum actionem agentes de beneficiis impensis, unde dicunt:

[Col. 0727D] Dominus regit me in loco pascuae, id est ipse est rector meus, ne oberrem in Scripturis divinis, quae sunt locus in quibus pascuntur animae fidelium dulcedine doctrinae: Et quia talem habeo rectorem, nihil mihi deerit in loco pascuae, id est nullus intellectus mihi deerit in illis Scripturis, qui me instruere debeat. Et vere nihil mihi deerit in loco pascuae. Nam ibi me collocavit, id est frequenter studere fecit. Et non solum hoc beneficium mihi contulit; sed etiam prius super aquam refectionis, id est super aquam baptismatis fundatum educavit me, id est enutrivit lacte doctrinae, et prius animam meam convertit de infidelitate ad fidem. Merito autem aqua baptismatis aqua refectionis dicitur; quia per eam justitia et innocentia nostra, quae defecit in Adam, [Col. 0728A] reficitur. Baptisma quoque caeterorum bonorum fundamentum est et initium. Et non solum collocavit, educavit, et convertit; sed etiam deduxit de virtute in virtutem, de bona operatione ad bonam operationem. Vel deduxit ne deficiam me constitutum super semitam justitiae, id est super virtutes et opera bona quae sunt arctae viae ad vitam. Et bene ponit super. Nam cum in primis eis difficiles nimis erant, tunc subtus esse dici poterant, id est ab exercitio eorum corporaliter affligi et deprimi. Cum vero jam in usu habentur, et non adeo difficiles sunt; tunc fideles super eas esse dicuntur, id est in suo jure promptas habere, adjutrice tamen gratia cooperante. Dico quod me deduxit. Et hoc non propter merita mea, sed propter nomen suum magnificandum. [Col. 0728B] Et non solum deduxit, sed adhuc deducit. Et hoc inde: Nam ego non timebo mala, id est exempla et persuasiones inimicorum, vel tribulationes ab eis illatas. Et si ambulavero viam vitae hujus, id est quamvis converser in medio umbrae mortis, id est inter iniquos, qui sunt umbra mortis, id est frigidi a calore sancti Spiritus, et obscuri in intellectu, sicut umbra frigida est et obscura; et alios ad mortem aeternam, exemplis et persuasionibus suis 69 deducentes, sicut umbra herbas quae sub se diu sunt interimit. Et ideo non timebo malis eorum flecti, quoniam tu qui omnipotens est, mecum es ut corrobores. Quasi dicat: Non ex me sed ex te contingit securitas ista. Diceret aliquis: Cur dicis [Col. 0728C] te non timere mala? Saltem tribulationes times, quae mala sunt; respondet: Non.

Nam virga tua, id est minor tribulatio, quae disciplina tua est per quam corrigis et doces; et baculus tuus, id est major tribulatio, per quam iterum me flagellando castigas; ipsa quae viderentur me perturbare, potius me consolata sunt, cum per ea intelligam me a delictis meis purgari, et coronam meam virtutesque magnificari, et a superbia caveri, juxta Apostolum: »Ne magnitudo revelationum extollat me: datus est mihi stimulus carnis meae (II Cor. XII, 7).« Et ideo me consolata sunt; quia tu parasti, id est statuisti mihi, adversus eos qui tribulant me, ne per tribulationes deficiam; mensam, id est corporis et sanguinis tui refectionem, quae in [Col. 0728D] altaris mensa suscipitur. Mensam dico positam in conspectu meo, quam conspicio esse signum mortis tuae: ut et ego pro te tribulari et mori non timeam. Et quia solus conspectus non sufficeret, impinguasti in oleo caput meum, id est mitem fecisti mentem meam, non rebellem in gratia sancti Spiritus, quae oleum dicitur, eo quod mentem mitem faciat ad patiendum, sicut oleum caput quod impinguat mitigat. Et ideo calix meus, id est oleum illud inebrians me, ne tribulationes graviter nimis sentiam, quam praeclarus est! id est multum praeclarus mihi apparet. Dicitur autem oleum, id est gratia calix, eo quod, ut dictum est, fideles inebriat, a similitudine calicis vini, qui bibentes inebriat. Et me jam impinguatum, misericordia, id est gratia tua, subsequetur, [Col. 0729A] id est me comitabitur omnibus diebus vitae meae, ut de bono provehar in melius. Et adeo subsequetur, ut per eam in futuro inhabitem in domo Domini, in paradiso scilicet, eundo in longitudinem dierum, id est in aeternitatem.



IN PSALMUM XXIII.

Titulus vicesimi tertii. Psalmus David, id est Prophetae, in prima Sabbati, id est agentis in consideratione victoriae Christi, quae contigit in prima Sabbati, scilicet in die Dominica, quae nuncupatur prima Sabbati, id est prima post Sabbatum. Judaei enim dies ita computabant prima Sabbati, secunda Sabbati, etc. Septimam vero diem dicunt Sabbatum. Adhortatur hic Propheta fideles, post adventum Christi existentes, ut ad Christum regem suum cum [Col. 0729B] triumpho recipiendum se bene praeparent; in virtutibus et bonis operibus magis magisque crescendo et vitia removendo, a similitudine illorum qui ad regem suum cum triumpho recipiendum se praeparant, cum alicunde victor redeat. Portasque civitatis elevant et dilatant, ut facile praeda et triumphantium chorus introeat. Christus enim victor ab inferis rediens, regnum quod diabolus usurpaverat, Ecclesiam scilicet, obtinuit. Ostendit etiam Propheta quae sint Ecclesiae membra, ne quilibet indignus istud sibi attribueret. Et hoc sic dicit:

Domini Christi est terra, id est Ecclesia, cui prius diabolus dominabatur; quae dicitur terra, eo quod stabilis sit et bonorum operum ferax, et a praedicatoribus exculta, sicut terra stabile elementum est et [Col. 0729C] ferax, et a cultoribus colitur. Et illa terra non est parva, sed plenaria. Et plenitudo ejus terrae est illius Domini, non quod ante ipsius non esset. Sed sic modo dicitur ipsius ut ejus voluntati obediat, quod prius non faciebat. Et orbis terrarum, id est Ecclesia ex omnibus terris electa, est Domini. Et hoc idem est quod superius dixit, Domini est terra; sed ex nimia laetitia repetit, ut ostendat perfectam esse, nec vitiis sordidam, a similitudine rei rotundae, quae et orbis dicitur, quae perfectior est re quadrata vel triangulata, nullum scilicet habens principium et finem, sed semper in se retorquetur. 70 Neque possunt ei sordes facile a haerere. Et universi qui habitant in eo, scilicet orbe, id est in unitate [Col. 0729D] fidei et dilectionis ejus orbis sunt Domini. Et hoc idem est quod hic dixit orbis terrarum est Domini. Sed ad hoc aliis verbis repetit, ut, quia indefinite dixerat orbis, universaliter dicat. Dico quod orbis est Domini. Et inde hoc videri potest, quia ipse fundavit eum super maria, id est firmum adeo fecit ut non timeret, sed contemneret maria, scilicet populos amaros sibi in tribulationibus, sicut maria amara sunt. Et etiam super flumina praeparavit eum, id est firmum et excelsum in virtutibus statuit super principes, ut eorum tribulationes sperneret. Principes vero flumina dicuntur, eo quod eorum cura defluat in plebem subditam, sicut in mare flumina decurrunt. Quoniam autem dixerat universi qui habitant in eo, ne quilibet falsus se habitare [Col. 0730A] putaret, quaerit quis dicendus sit habitans, ut, postmodum solvendo, nos ut effici habitantes nitamur, exhortetur sic: Dico quia habitantes in eo sunt Domini.

Et quis ascendet in montem Domini, id est in Ecclesiam, quae est sublimis virtutibus a Domino facta? Aut potius quis, postquam ascenderit, stabit, id est habitabit in loco sancto ejus, id est in Ecclesia, quae est locus sanctus in quo ipse Deus habitat? Multi namque sunt ascendentes, qui postea deficiendo non sunt habitantes. Respondetur: Innocens manibus habitabit, id est innocens operibus quantum ad proximum. Et quia hoc non sufficeret, addit: Et mundo corde existens, id est nullam habens immundam cogitationem adversus proximum. Et qui non accepit [Col. 0730B] in vano animam suam, quantum ad se, id est qui non habuit acceptabilem animam suam in vanitate. Quod est dicere: Si anima ejus aliquid vanitatis ex fragilitate carnis, vel per suggestionem impulsa cogitavit, in hoc non fuit ei acceptabilis ut consentiret, sed omnino illud respuit. Et non solum fuit innocens manibus et mundo corde, quantum ad proximum, sed nec juravit in dolo proximo suo, id est non firmiter promisit, sic ut eum deciperet. Et per hoc genus locutionis, scilicet per dolosam locutionem, removet omnia genera malae locutionis in proximum. Et ne putaremus quod hic per se staret in loco sancto Domini, addit: Hic qui talis est, accipiet hanc benedictionem a Domino, id est hanc exaltationem, [Col. 0730C] ut stet in sancto loco ejus. Et hoc non solum accipiet propter merita sua, sed hanc misericordiam accipiet a Deo salutari, id est Salvatore suo. Et merito accipiet hanc misericordiam a Deo. Nam haec generatio est generatio quaerentium Dominum, et (pro scilicet) quaerentium faciem, id est notitiam in futuro, Dei Jacob, id est fortium luctatorum. Quasi dicat: Non ad hoc innocentes sunt: et tales quales dixerim ut aliud acquirant, nisi gloriosam in futuro notitiam tuam, quam hic plenarie non possunt habere. Unde Apostolus: »Videmus nunc per speculum, tunc autem facie ad faciem (I Cor. XIII, 12).« Et bene ponit, generatio, ne putaremus unum solum esse, quia singulariter posuerat innocens manibus.

[Col. 0730D] Hoc exposito ad instructionem nostram, revertitur ad hoc quod inceperat sic: Dixi: Domini est terra et orbis. Ergo, o principes, id est fideles, prius peccati servi, modo vero per Dominum principes et liberi facti, attollite, id est elevate, portas vestras. Et post, id est vos emphatice dicti, portae aeternales, id est habentes in vobis virtutes, quae sunt portae ad aeterna, elevamini de bono in melius. Vel sic: Attollite, id est auferte portas vestras, non Dei, scilicet vitia quae sunt portae clausae, non admittentes introitum Dei. Unde Sapiens ait: »In malevolam animam non introibit sapientia (Sap. I, 4).« Et illis ablatis, elevamini, id est crescite in fidelibus, portae aeternales, id est virtutes, et sic introibit rex, gloriae dator, id est Christus, ut idem in Evangelio: »Et [Col. 0731A] ad eum veniemus, et mansionem apud eum faciemus (Joan. XIV, 23).« Vel, vos principes tenebrarum, id est daemones, attollite, etc. Alia non mutantur, quia dixerat 71 Rex gloriae, ne putaretur qualiscunque rex, sic eum magnificare intendit: Dico Rex gloriae. Et quis, id est quantus, est iste Rex gloriae? Vere magnus est. Nam ipse est Dominus in rebus, fortis in resuscitando carnem suam, qui in passione videbatur infirmus, et potens qui videbatur impotens. Et vere Dominus est potens, et hoc in praelio, id est propter praelium quod obediens fecit cum diabolo, et praevaluit ei, fecit eum Deus Pater videri potentem in ipsius ascensione. Unde Apostolus: »Propter quod et Deus exaltavit illum, etc. (Philip. II, 9).« Ergo quia fortis et potens est, attollite [Col. 0731B] portas, etc. Et hoc ut superius exprimit. Et quis est iste Rex gloriae? eodem modo ut superius conjungitur et exponitur. Sed aliud hic quiddam, ut vehementius eum magnificet, sic dicit: Dominus virtutum supernarum, id est spirituum coelestium, non hominum tantum, ipse scilicet quem hic accepi, non alius, id est Christus est Rex gloriae. Et vere Dominus est virtutum supernarum. Unde Apostolus: »In nomine Jesu omne genu flectatur coelestium, terrestrium et infernorum (Ibid.).« Quam vero dicit bis, attollite, et quis est iste Rex gloriae, ad nostri facit exhortationem et Christi magnificationem, sive bis dicit hoc propter duplicem Ecclesiae parietem, Judaeos scilicet et gentes.



IN PSALMUM XXIV.

[Col. 0731C] Titulus vicesimi quarti. Psalmus David, id est minus perfectorum fidelium orantium post relicta peccata, ut Deus faciat eos perseverare ne cedant, et ne sic erubescant. Praetendit etiam meritum quare debeat exaudiri. Orat quoque ne Deus eis gratiam subtrahat pro delictis et ignorantiis eorum. Ostendit insuper ad instructionem nostram Deum, cum dulcis sit miserando, rectum etiam esse malos juste puniendo. Et in finem orat, et pro inimicis et pro bonis. Unde dicit:

Ad te, Domine, amplexandum, levavi animam meam, a terrenis desideriis exemptam, Levavique bene operando, o Deus meus Creator meus, cui non aufero locum divinitatis in me. In te confido, non in [Col. 0731D] me, quia adhuc magis et magis levabo. Et quia levavi et confido, non erubescam, id est non deficiam, et sic non erubescam. Erubescerem enim, si deficerem. Oro ne erubescam. Neque irrideant me deficientem inimici mei, et visibiles et invisibiles, id est non gaudeant de defectu meo, quoniam gauderent si me deficientem viderent, rogo non erubescam neque irrideant. Et hoc bona fiducia oro. Etenim universi qui sustinent te, id est qui patienter exspectant te auxiliaturum et remuneraturum, vel, qui sustinent te, id est qui patienter ferunt praecepta tua, complendo ea, non confundentur, id est non erubescent. Et ideo quia te sustineo, non confundar, sed iniqua agentes supervacue, id est sine utilitate, qui in illis iniquis quae agunt se putant utilitatem [Col. 0732A] habere, confundentur, quia te non sustinent. Et quia hoc video futurum, concedo non imprecando. Confundantur, id est erubescant, in conscientia sua et in hoc mundo et in futuro, omnes iniqua agentes supervacue, quia nullus adeo iniquus, qui in conscientia sua de iniquitate sua non erubescat. Et hanc concessionem ideo facit ut iniquos de iniquitatibus suis deterreat. Postea revertitur ad orationem sic: Dico non erubescam: et ut hoc sit: Demonstra mihi vias tuas, id est illa praecepta tua quae sunt viae communes omnibus salvandis ad vitam, sine quorum completione nemo salvabitur. Non dicit demonstra quod ignoret, cum superius dixerit: ad te levavi, etc. Sed demonstra, id est fac habere in memoria, ut compleam. [Col. 0732B] Et semitas tuas doce me, similiter ut compleam; semitas vocat, praecepta illa majora quae pauci complent, sicut per semitam 72 pauciores quam per viam gradiuntur, scilicet vendere omnia et dare pauperibus, et caetera similia quae perfectissimis solis conveniunt. Et per illas vias et semitas dirige me, bene operando. Et hoc in veritate tua, id est in conformitate Christi positam, qui est veritas a te egrediens, ut idem in Evangelio: »Ego sum via, veritas et vita (Joan. XIV, 6).« Christus dicitur veritas emphatice, cum ab eo omnis veritas procedat. Et ut per vias et semitas dirigat, doce me, id est instrue in illis intellectum meum, ne in eis oberrem. Et tu potens es ut hoc facias, quia tu es Deus, id est Creator, et Salvator, id est reparator meus.

[Col. 0732C] Et dignum est ut hoc facias. Nam te sustinui, id est patienter exspectavi; vel patienter praecepta tua complevi, tota die, id est toto tempore ex quo incepi. Cum ponit die, a parte totum tempus designat. Oro, dirige, et ut dirigas, tu qui visus es me oblivioni dedisse, cum ante baptisma te ignorando peccavi, reminiscere miserationum tuarum, Domine, et misericordiarum tuarum quae a saeculo sunt in te, id est ab aeterno. Quod est dicere: Reminiscere quantas miserationes hominibus impendisti a mundi principio, et quantum in natura sis misericors, et sic mei miserere sicut aliorum misertus es. Misericordia dicitur, quae in Deo est naturaliter. Miserationes vero, beneficia quae per misericordiam impenduntur. Quamvis autem pluraliter ponat misericordiarum, in Deo [Col. 0732D] tamen simplex intelligenda est misericordia; sed secundum multos effectus, pluraliter ponit misericordiarum. Dico reminiscere miserationum et misericordiarum. Et ne sim immunis a misericordia, Domine, ne memineris ut punias delicta juventutis meae, id est peccata venialia, quae commisi postquam in baptismo veterem hominem exuendo, juvenis in fide factus sum. Et ignorantias meas, id est peccata quae ignoranter ante baptismum commisi. Vel sic: Delicta juventutis, id est temeritatis meae. Juvenes enim magis temere peccant quam senes, ideoque juventutem pro temeritate ponit. Quasi dicat: Magna delicta quae temere ago, non necessario, ne memineris. Et ignorantias meas, id est venialia quae ignoranter ago. Et non meminiscendo delicta, memento mei ut miserearis, [Col. 0733A] qui visus es oblitus esse, dum infidelis essem, tu, o Domine, qui solus potes sic misereri. Et hoc propter bonitatem tuam, id est misericordiam quam naturaliter habes non propter merita mea tantum. Et non parum miserearis, sed secundum misericordiam tuam, id est ad modum misericordiae tuae sicut multum es misericors, sic et multum miserearis.

Quoniam vero Dei bonitatis mentionem fecerat, ne quilibet nimis in bonitate illa confidens in peccatis perseveraret. Dicit etiam eum rectum esse ad ulciscendum peccata perseverantium, sic. Dico propter bonitatem, et vere dulcis est Dominus, id est bonus, et tamen rectus, id est justus ad ulciscendum; et inde hoc potest videri quod dulcis est et rectus. Nam [Col. 0733B] propter hoc dabit legem, id est doctrinam delinquentibus positis in via morum, id est delinquentibus venialiter. Nam qui criminaliter peccant, extra viam morum sunt. Quod est dicere: Dabit eis doctrinam, ne criminaliter peccando pereant, et in hoc dulcis et rectus esse comprobatur. Nam si tantum dulcis esset, superfluo legem daret, cum omnia peccantibus omnibus dimissurus esset. Si vero tantum justus, nunquam misericordiae legem daret, sed omnes juste damnaret. Vel legem vocat disciplinam tribulationum, quam ad suos corrigendos et docendos infert. Unde alibi Psalmista: »Disciplina tua correxit me (Psal. XVII, 37),« id est edocebit. Et in judicio, id est in lege illa per quam scient judicare quid tenendum sit et quid fugiendum, ideoque judicium dicitur: [Col. 0733C] Diriget mansuetos de bono in melius, non rebelles. Et ut bene dirigantur, docebit specialiter ipsos mites vias suas, per quas ad eum pervenient. Et quia posset quaeri: quae sunt illae viae? exprimit: Universae viae Domini sunt hae: Misericordia et veritas. Misericordia scilicet, 73 ut sui unusquisque misereatur, ne peccet et peccando pereat, et ut pro malis bona retribuat. Veritas, id est justitia scilicet, ut quod justum est, Deum super omnia diligat, et pro bonis bona retribuat. Misericordia et veritas dico inventa a requirentibus testamentum ejus, et testimonia ejus. Quod est dicere: Si quis requirendo perscrutetur novam legem et veterem, non inveniet plures vias istis. Et bene veterem legem testimonia dicit pluraliter, [Col. 0733D] cum a multis testibus adventus Christi, a prophetis scilicet ministrata fuerit. Nova autem lex singulariter testamentum nuncupatur, eo quod ab uno solo teste vitae aeternae data sit, id est a Christo. Apostoli quidem et caeteri doctores non fuerunt legis datores, sed expositores. Ostenso hoc quod Dominus dulcis est et rectus ad instructionem nostram; quia oraverat superius ex bona confidentia se impetraturum annuntiat, ut et alios ad petendum, gratia impetrandi instiget, sic. Oravi; secundum misericordiam tuam, memento mei: quod vere facies. Vere propitiaberis peccato meo, propter nomen tuum augmentandum. Et dignum est ut propitieris. Multum est enim, id est multum esse a me reputatur. Quod est dicere: Non excuso me parvipendendo [Col. 0734A] illud, sed potius accuso multipendendo; ideoque veniam mereor. Et quia dixerat sibi multum esse peccatum suum, ut et hoc nobis insinuet, scilicet multipendere peccatum, et sic veniam promereri, subjungit: Dixi multum est: et bonum est multum esse. Nam cui multum est, ille Deum timet.

Et quis est homo, id est quam magnus et quam felix est homo qui timet Dominum, et inde hoc apparet. Nam statuit ei qui eum timet legem, id est firmitatem, ne deficiat in via bonorum morum quam elegit. Legem ponit pro firmitate; quia illud praeceptum quod firmum et stabile est, lex dici solet. Et per illam legem anima ejus de corpore exiens, demorabitur, id est habitabit in bonis coelestibus. Et in futuro semen ejus haereditabit terram, id est [Col. 0734B] bona opera quae hic seminantur, erunt causa quare in futuro corpus et anima simul haereditabunt terram viventium. Semina dicuntur opera bona, eo quod causae sunt praemiorum, sicut semina causae sunt messium. Quia vero dixerat, statui legem, exprimit ipsam legem sic: Dico Dominus statuit legem, id est Dominus est firmamentum timentibus eum, ne cedant. Et ipsis firmatis testamentum, id est promissio illius datur: hoc scilicet ut manifestetur illis, in futuro ut idem in Evangelio: »Manifestabo et meipsum (Joan. XIV, 21). Nulli enim in praesenti hoc tempore Deus sic manifestatur, ut in futuro manifestandus est. Testamentum ponit pro promissione, eo quod testamentum haereditatem promittit. Et quia Dominus firmamentum [Col. 0734C] est timentibus, oculi mei, id est affectiones quibus eum aspicio ad modum oculorum, sunt semper ad Dominum. Quod est dicere: Et ut meum firmamentum sit, nunquam ab eo diverto oculos a similitudine boni servi, cujus oculi semper ad Dominum suum sunt, ut etiam ad nutum ipsi protinus obediat. Unde alibi Psalmista: »Sicut oculi servorum in manibus dominorum (Psal. CXXII, 2).« Et merito oculi mei sunt ad Dominum, quoniam ipse evellet quandoque de laqueo pedes meos, id est eruet de laqueo mortalitatis et passibilitatis, quibus modo vehementer impedior. Quod autem ponit pedes meos, a similitudine dicit eorum qui per pedes illaqueantur. Et quia oculi mei ad te semper [Col. 0734D] sunt, respice in me, id est esto mihi benevolus. A similitudine Domini dictum est, qui servum quem diligit saepe respicit. Et bene ponit in me. Quasi dicat: Non horarie me respicias, sed respice in me figendo aspectum non cito auferendo, et respiciens miserere mei indulgendo. Et dignum est, quia ego qui hoc oro, unicus sum et pauper. Praeposterus ordo. Quod est dicere: Quia sum pauper spiritu, non superbus, id est humilians me erga te in omnibus. Quid vero sit pauperem spiritu esse in psalmum XXI 74 dictum est. Et usque adeo sum pauper, quod etiam sum unicus, id est in numero filiorum Ecclesiae, quae unica tua est, scilicet ita chara sicut unicus filius patri charissimus est. Unde in Canticis canticorum sponsus Christus Ecclesiae [Col. 0735A] sponsae: »Unica mea, columba mea (Cant. VI, 8).« Et exponit per partes paupertatem suam.

Exponendo quoque per partes in quibus ei misereatur: Vere sum pauper, in hoc scilicet, tribulationes cordis mei multiplicatae sunt, id est multas habeo tribulationes et dolores in corde de peccatis. Et ideo erue me de necessitatibus meis, id est de venialibus, quae ex carnis fragilitate necessario contingunt: »Sacrificium enim Deo, spiritus contribulatus (Psal. L, 19).« Et non solummodo de necessitatibus meis eruas me, sed etiam vide, id est misericorditer aspice, humilitatem meam, id est inquantum me humiliem erga te; et laborem meum quem habeo jejunando, omni modo me pro delictis meis affligendo. Et propter has causas, dimitte universa [Col. 0735B] delicta mea, non solum venialia, sed et criminalia. Postquam vero dimiseris peccata, ne recidam, respice inimicos meos qui volunt me devocare, ut inefficaces facias. Et necesse mihi est ut respicias, quoniam multiplicati sunt, id est multi sunt, ideoque insufficiens sum resistere sine te: et non est illis ratio qua mihi inimicentur, sed oderunt me iniquo odio, non bono, id est odiunt in me bonitatem, quod odium iniquum est. Non malitiam, quod rectum odium esset. Unde Augustinus: »Recte in malis odimus malitiam.« Dico respice inimicos, quoniam multiplicati sunt, et sic non erubescam. Neque justum est, quoniam speravi in te, non in me, id est speravi, et adhuc spero per te erui et custodiri. [Col. 0735C] Erubescerem enim, si non erueres et custodires. Et quamvis istud idem superius dixerit, scilicet non erubescam, non tamen superfluum judicatur, quia non sufficit ei quod nimis desiderat semel orare, vel quod dicit respice, potest esse oratio pro inimicis. Jabemur enim pro inimicis a Domino sic orare: »Orate pro persequentibus et calumniantibus vos (Luc. VI, 28).« Et hoc sic continuat: Oravi, erue me, dimitte. Et non solum pro me oro, sed et pro inimicis; respice misericorditer inimicos meos, ut convertas eos. Et dignum est ut hoc orem. Quoniam multiplicati sunt, et odio iniquo oderunt me, id est quia multi sunt, et magnum damnum esset, si tanta massa periret. Et multum perniciosi sibi sunt cum iniquo odio oderunt me. Ergo pro inimicis [Col. 0735D] sic oravi; et quidquid de illis sit, saltem custodi animam meam, etc. Haec non mutantur. Dixi non erubescam, ideo quia speravi in te: et ideo adhuc quia innocentes et recti, id est justi in operibus per me facti multi adhaeserunt mihi, ideo quia sustinui te, id est speravi in te, ut et exemplo meo sperarent. Quod est dicere: Quia multos ad te sustinendum exemplo meo provocavi, non deficiendo, non erubescam. Ne et ipsi forte exemplo meo malo deficientes, erubescant. Orat quoque pro ipsis innocentibus et rectis sic: Dico quod innocentes et recti adhaeserunt mihi, id est exemplo meo. Ergo Deus libera ipsos jam factos Israel ex omnibus tribulationibus suis, ne cedant.



IN PSALMUM XXV.

Titulus vigesimi quinti. Psalmus David, id est [Col. 0736A] fidelium collectionis usquequaque perfectorum concedentium ex securitate innocentiae et justitiae suae, ut Deus judicet eos in futuro, secundum quod eorum innocentia et justitia promeretur. Ostundent etiam per partes innocentiam et justitiam suam, et promittunt se magis in his esse intendendos, ut minus perfectos ad haec exemplo suo vehementer invitent. Vel potest hic oratio esse, ut Deus scilicet eos judicet, id est discernat in futuro a massa perditorum, ne cum ipsis misti sint, sicut in hoc mundo sunt. Caetera de intentione non mutantur: istud vero sic incipit:

75 Judica me, Domine, in futuro secundum quod justum est. Quoniam ego, qui hoc concedo, in innocentia mea positus ingressus sum, id est incessi viam mandatorum tuorum. Quod est dicere: Quoniam [Col. 0736B] in innocentia mea perseveravi. Vel sic ut sit oratio: Judica me, justo judicio tuo discerne me, Domine, in futuro, a perditis cum quibus hic conversor. Hoc autem quod sequitur (ut Augustinus dicit) non est superbia elati, sed confessio non ingrati. Dico judica me. Et merito, quoniam ego sic orans in innocentia mea ingressus sum, id est perseveravi, et adhuc faciam, scilicet non infirmabor in perseverantia, in Domino sperans non per me solum perseverandi spem habens. Oro, judica, et ut hoc judicium bona spe exspectem, hic prius proba me. Praeposteratio. Tenta, id est tentatum per tribulationes et inefficaces suggestiones, me, mihi et aliis adhaesuris ostende. Et post proba me id est nil [Col. 0736C] agente in me tribulatione vel suggestione qualibet criminali probatum ostende. Dico tenta. Sic scilicet: Ure, id est igne spirituali omnimodo consume renes meos. Et exponit in qua significatione ponat hic renes, et (pro scilicet) cor meum, id est illicitos motus cordis mei, qui renes dicuntur, eo quod in illis delectamur sicut in illicito renum exercitio. Quia vero pro sola innocentia nemo salvabitur, »in conspectu namque Dei non justificabitur omnis vivens (Psal. CXLII, 2)«: orat etiam se per misericordiam salvari. Dixi judica me, quoniam ego in innocentia mea ingressus sum. Et non pro sola innocentia salvari oro, sed et ideo quoniam misericordia tua ante oculos meos est, scilicet ante cordis considerationes. Quasi dicat: Quia in misericordia tua confido, [Col. 0736D] et ideo adhuc, quia complacui in veritate, id est in conformitate veritatis tuae, Filii tui scilicet, prout valeo positus et in opere et in virtutibus. Exponit autem innocentiam suam per partes sic: Vere ingressus sum in innocentia, quia non sedi cum consilio vanitatis, id est quamvis cum eis corporali praesentia converser, tamen in anima non sedi, id est consentiendo non immoratus sum cum illis qui sunt consilium vanitatis, id est concordantes simul in appetitu terrenorum, quae vana sunt. Dico non sedi, et adhuc promitto, quia non introibo per consensum cum iniqua gerentibus, falsis scilicet Christianis. Et bene ponit introibo, introire namque dicimus in aliquod occultum intrare. Omnis autem iniqua gerens introit, id est in rem occultandam [Col. 0737A] intrat, in peccata scilicet, quae occultanda sunt, ut Dominus in Evangelio: »Omnis qui male agit, odit lucem (Joan. III, 20).« Et non tantum non sedi, sed etiam odivi ecclesiam malignantium, id est odio habui mala opera eorum, non creaturam.

Et non solum non introibo cum iniqua gerentibus, falsis scilicet Christianis; sed et non sedebo, id est in consensu non immorabor cum impiis, id est cum haereticis et idololatris. Quod est dicere: Non consentiam infidelitati et sententiis eorum. Sed inter innocentes consistens, lavabo manus meas, id est mundabo quod mundandum est in affectionibus meis, quae manus ideo dicuntur, quia per eas sententias attingimus, sicut manibus corporeis corporea tractamus. Innocentia sua per partes ostensa, [Col. 0737B] videns hoc non sufficere, promittit quoque se bene operari, sic: Dico lavabo manus meas, et manibus lotis circumdabo, id est bonis operibus et virtutibus adornabo, Domine, altare tuum, fidem scilicet, super quam omnes virtutes fundantur et opera bona Deo sacrificantur, ideoque altare dicitur, cum super altare sacrificari soleat. Unde Apostolus: »Sine fide nemo placebit Deo (Hebr. XI, 6).« Circumdabo positum est pro adornabo, a similitudine altaris, quod cum adornatur palliis sive auro vel argento, saepe circumdatur. Dico circumdabo, et hoc ideo ut audiam vocem laudis tuae, id est ut intelligam qua voce velis laudari, voce scilicet justi. »Non est enim speciosa laus in ore peccatoris (Eccli. XV. 9),« Bene quidem 76 ponit audiam, pro intelligam. Auditus [Col. 0737C] enim animae intellectus est, et etiam ut enarrem aliis mirabilia tua, id est praecepta et opera tua quae sunt mirabilia, prae nimia sui excellentia. Alioquin autem idoneus enarrare non essem. Unde alibi Psalmista: »Peccatori autem dixit Deus: Quare tu enarras justitias meas? (Psal. XLIX, 16)« etc. Dico circumdabo, quod revera faciam, o Domine; nam ego dilexi decorem domus tuae, id est me facere domum tuam decoram virtutibus, et dilexi locum habitationis gloriae tuae, id est desideravi me bene operando facere talem, in quo tu dignanter habitando per bona opera mea ab aliis glorificeris, juxta illud Evangelii: »Videant opera vestra bona, et glorificent Patrem vestrum (Matth. V, 16).«

[Col. 0737D] Quia vero dilexi, et circumdabo, et lavabo, et non sedebo, et non introibo. Ne perdas cum impiis in futuro, id est cum haereticis, et idololatris, Deus, animam meam, et cum viris effusoribus sanguinum, falsis scilicet Christianis, ne perdas vitam meam, id est animam quae ideo vita dicitur, quia per eam vivimus. Viri sanguinum dicuntur qui malo exemplo et persuasione animas interimunt, sicut illi qui eorum quorum totum effundunt sanguinem corpora perire faciunt. Qui viri sanguinum et qui impii digne perdentur, et ecce causae: In quorum manibus iniquitates sunt, id est in affectionibus. Quod est dicere: Etsi non semper male operari queunt, semper tamen male operari cupiunt. Et si aliquando bene operentur, non intentione bona agunt, sed [Col. 0738A] ideo quia dextera, id est illa bona operatio, eorum repleta est muneribus. Per dexteram, quidem bona per sinistram vero, mala designari usitatissimum est. Quod est dicere: Ideo bene operantur ut favore populi, terrenisque commodis repleantur. De quibus in Evangelio Dominus ait: »Amen dico vobis, receperunt mercedem suam (Matth. VI, 16).« Viri sanguinum et impii tales sunt, ideoque digne perdentur. Ego autem hic agens in innocentia mea ingressus sum. Istud vero ex affectione nimia repetitum, ut superius exponitur. Ergo quia ingressus sum, redime me a peccatis, per mortem scilicet quam pro me passus es, et mei redempti miserere aeterna gloria beatificando me, et non pro sola innocentia redimas et miserearis, sed ideo adhuc, quia pes meus, id est [Col. 0738B] affectio mea stetit, id est perseveravit in directo, id est in operatione bona quae directa est, non distorta. Affectiones pedes dicuntur, eo quod per eas cogitando graditur animus sicut pedibus movendo graditur corpus. Dico quod pes meus stetit in directo, et adhuc, o Domine, benedicam, id est glorificabo et magnificabo te, bene operando, in ecclesiis, id est in conspectu conventuum fidelium, ut et ipsi te exemplo meo glorificent, et magnificent bene operando.



IN PSALMUM XXVI.

Titulus vicesimi sexti. Psalmus David priusquam liniretur. Hic mittimur ad historiam de David, qui ter fuit in regum inunctus. Primo, in Bethleem in domo patris sui, quod signum fuit a Deo eum regem electum esse. Secundo, post mortem Saulis in Hebron, [Col. 0738C] ut regnaret super tribum Juda. Tertio quidem, ut super omnem Israel regnaret. Haec autem omnia ad Ecclesiae figuram praecesserunt. Inunguntur enim Ecclesiae filii in baptismate, in oleo sacrosancto, ut per hoc eos a Domino electos esse designetur, ut, qui servi diaboli fuerant, sui ipsius reges gratia spiritali fiant. Secundo vero, in confirmatione ab episcopis inunguntur, ut copiosius Spiritus sancti gratiam accipiendo, sui qui jam Juda, id est Deo confitentes effecti sunt, magis magisque reges sint. Tertio quoque a Deo in futuro aeterna beatitudine inungentur, ut omnimodo sui, qui Israel tunc erunt, sic Deo auxiliante reges sint, ut neque visibiles, neque invisibiles hostes aliquatenus eis dominentur. [Col. 0738D] Videtur autem hic agere collectio fidelium, quae in praecedenti psalmo locuta est de beneficiis sibi jam a Deo datis, antequam ad aeternam unctionem pervenerit, et hoc ad instructionem aliorum, 77 ut qui eadem bona habent, a Deo se habere sciant; et qui nondum habent, ad habendum omnimodo festinent. Ostendit etiam se unctionem illam omnimodo exspectare, pro qua adipiscenda orat, ut et nos et eam exspectare, et pro ea instruat orare. Quod sic in titulo breviter denotatur. Psalmus iste attribuendus est David, id est Ecclesiae perfectissime agenti de beneficiis a Deo acceptis. Priusquam liniretur, id est illa perfectissima unctione a Deo in regem ungeretur. Aeterna vero beatitudo, unctio recte dicitur, per quam ab omni corruptibilitate sanabitur, [Col. 0739A] sicut unctione aegri sanari solent. Hic autem psalmus sic habet principium:

Dominus illuminatio mea, emphatice dictum est. Quod est dicere: Dominus illuminavit me fide in baptismo, et salus mea, et hoc quoque emphatice, id est ipse salvavit me a peccatis. Et cum haec jam impenderit, quem invisibilem hostem timebo ut me superet? Nullum scilicet, et Dominus protector vitae meae, quod est dicere: Mihi qui mortuus eram in Adam originaliter in anima, restituit vitam, et ipse est protector illius vitae, ne peccando criminaliter eam perdam. Ergo a quo visibili hoste expugnatus trepidabo, dum illi qui nocentes mihi voluntate (etsi actu nequeant) super me existentes, id est superiores et digniores me quantum ad corpus, [Col. 0739B] appropiant, id est se praeparant, ut edant, id est tribulationibus consumant carnes meas? A nullo trepidabo, subaudi. Vel, edant carnes meas, sic exponitur: Appropiant, inquam, ad hunc effectum, licet non intenderint, deventuri ut, tribulationibus mihi illatis, edant carnes meas, id est consumant et ad nihilum redigant carnales voluntates meas, ne, dum tribulatus fuero, liceat eis in me quidlibet efficere. Unde et in superiori psalmo sic oravit: »Ure renes meos (Psal. XXV, 2).« Et jure non trepidabo, hoc considerans, de inimicis scilicet qui tribulant me. Ipsi qui per hoc videntur aliis potentes et excelsi, et in dominio firmi, potius per hoc infirmati sunt, id est visi sunt mihi jam infirmi et miseri. Et, ut plus dicam, jam ceciderunt mihi, id est [Col. 0739C] jam casum eorum futurum praevidi. Exponit autem quomodo appropient. Dico non trepidabo, dum appropiant. Et verum est. Nam si consistant adversum me castra, id est si apparent multitudines hostium, ut adversum me tribulationibus pugnent, non timebit cor meum, sic ut timore cedam. A similitudine hostium dictum est, qui, cum aliquo praelium inire velint, prius in terram ejus intrantes, ibi castra metantur. Dico non timebo castra consistentia. Et etiam, ut plus dicam: Si exsurgat adversum me praelium tribulationum, non solum dico non timebo, sed etiam in hoc ego, qui forsitan hostibus timens videbor, sperabo, id est per hoc praelium in quo viriliter agam, sperabo me adepturum unum [Col. 0739D] quid, quod a Domino exspecto. Et vere unum quid exspecto, quoniam unam rem petii a Domino et opere et voce et affectione, scilicet aeternam beatitudinem, et hanc merito vitae meae requiram. Et exprimit ipsam beatitudinem per partes, scilicet haec requiram ut in habitem in domo Domini, id est in Hierusalem coelesti, et hoc non horarie, sed omnibus diebus vitae meae, id est in aeternitate qua utitur vita mea, Christus scilicet. Unde Apostolus: »Cum apparuerit Christus vita vestra, tunc et vos apparebitis cum ipso in gloria (Col. III, 4).« Et hoc quoque requiram, ut in domo Domini constitutus, videam perfecte voluntatem Domini: quam hic perfecte videre nequeo. Unde Apostolus: »Nunc cognosco ex parte, tunc autem cognoscam sicut et [Col. 0740A] cognitus sum (I Cor. XIII, 12).« Et videndo voluntatem visitem, id est videam templum ejus, scilicet Dominici corpus hominis, quod fuit templum divinitatis. Unde idem in Evangelio: »Solvite templum hoc, et post tres dies excitabo illud (Joan. II, 19).« Dico quod haec requiram. Et haec est fiducia talium beneficiorum, quae mihi jam impendit:

Quoniam abscondit me in tabernaculo suo, id est posuit 78 me jam in abscondito tabernaculi sui, scilicet in fide et spe beatitudinis, quam per Christum habiturus sum, qui fuit tabernaculum Dei. Quae beatitudo a nobis est abscondita nunc: quandoque quidem apparitura. Unde Apostolus: »Fides est sperandarum substantia rerum, argumentum non apparentium (Hebr. II, 1).« Et alibi de beatitudine [Col. 0740B] sic dicit: »Vita nostra abscondita est cum Christo in Deo (Col. III, 3).« Et non solum abscondit; sed etiam me positum in abscondito tabernaculi sui, protexit in die malorum, id est in hoc tempore in quo omnia mala abundant, defendit sui gratia ne cederem. Unde Apostolus: »Redimentes tempus, quoniam dies mali sunt (Ephes. V, 16).« Et non solum abscondit et protexit, sed etiam me positum in petra, id est in Christo qui firmus est ut petra; vel, in petra, id est in constantia et fortitudine, exaltatum in virtutibus. Et exprimit quando exaltatum. Dico exaltavit. Et (pro scilicet) nunc in tempore persecutionis, cum omnino depressus videor; exaltavit caput meum, id est mentem meam, etsi corpus deprimi permisit, super inimicos [Col. 0740C] meos. Quod est dicere: Magis exaltatus sum in virtutibus contra eos, quam ipsi in tribulationibus adversum me. Ostensis beneficiis gratia Dei concessis sibi, per quae fiduciam habet beatitudinem adipiscendi, ostendit quoque merita liberi arbitrii sic: Non solum hac fiducia spero me habere beatitudinem quam requiram, ideo quia me abscondit, protexit et exaltavit, sed ideo quia circuivi, id est ne temerarius aut remissus essem diligenter investigavi, qualiter ipsi sacrificare deberem. Et positus in tabernaculo ejus, id est in fide Christi tabernaculi ejus, immolavi ipsi hostiam vociferationis, scilicet virtutes et operationem bonam, quae sunt hostiae multum clamantes ad Dominum, juxta illud Prosperi:

   [Col. 0740D] Nec Christi exemplo suavior exit odor
Quam cum homo castorum profert libamina morum,
   Et de virtutum munere sacra litat.

Cum dicit hostiam vociferationis, idem est ac si diceret: Hostiam multum dignam impetratione, a similitudine illorum qui, cum multum vociferent, citius impetrare solent quam qui remisse agunt. Circuivi dicit, a similitudine illorum qui, quando aliquid diligenter investigant, multum circuire solent. Non solum vero circuivi et immolavi, sed adhuc cantabo Domino, id est bene de eo cogitabo; quod illi dulce erit ut canticum. Et non solum cantabo, sed et jam psalmum dicam, id est bonum opus meum in evidenti ponam, ut alios attraham exemplo [Col. 0741A] meo. Bene quidem ponit, dicam, dicta namque in evidenti sunt, cogitationes autem in occulto.

Beneficiis atque meritis quibus se beatitudinem adepturum confidit ostensis, orat ut consequatur sic: Dixi unam petii, et requiram et tu, Domine, exaudi vocem meam qua clamavi, id est clamore egi non remisse ad te promerendum. Et non pro solis meritis exaudias, sed miserere mei et exaudi me, id est misericorditer exaudi. Dico clamavi. Et vere vox mea clamor fuit. Nam dum voce agerem, non aliud in corde habui; sed tibi dixit cor meum illud idem quod et os. Alioquin enim vox mea clamor non esset, sed remissa. Vel sic: Dico clamavi, et non ore, sed tibi dixit cor meum istud. Et exprimit quid dixerit: O Domine, exquisivit te facies mea. Quod [Col. 0741B] est dicere: Diligenter et opere et affectione quaesivi ut quem nunc in aenigmate video, facie ad faciem videam. Et adhuc, Domine, faciem tuam requiram, bene cogitando et operando. Ergo ne avertas in futuro faciem tuam a me, etsi modo avertis. Quod autem addit ne declines, idem est quod ne avertas faciem. Sed ideo repetit ut addat sic: Ne declines faciem, scilicet in ira, id est propter iram, quam in me de peccatis meis habeas, quoniam a nullo declinabis, nisi cui iratus apparebis. Unde Psalmista alibi: »Tunc loquetur ad eos in ira sua (Psal. II, 5).« Dico ne declines a me, servo tuo scilicet, quasi dicat: Non est dignum ut declines, cum servus tuus sim, in omnibus tibi prout possim obediens. Oro ne declines, imo adjutor 79 meus esto ad [Col. 0741C] bene operandum, et sic adjutor ne derelinquas me in solo libero arbitrio, quia per me insufficiens essem; etsi aliquando me reliqueris, ut, cum cecidero, me insufficientem esse non dubitem, sicut Petrum te negantem reliquisti, ne postea in se confideret. Dixerat enim in se confidendo: »Etsi oportuerit me mori tecum, non te negabo (Matth. XXVI, 35).« Saltem ne despicias me, id est non sic derelinquas, ut post non auxilieris, sicut Judam despexisti. Et non debes despicere, quia Deus es, id est Creator, salutaris meus, id est Salvator. Quasi dicat: Quia te solum habeo Deum et Creatorem, et necesse est ut non derelinquas et despicias, quoniam pater meus et mater mea, Adam scilicet et Eva, dereliquerunt me, id est dejecerunt in mortem. [Col. 0741D] A similitudine patris et matris; qui cum infantem parvulum derelinquendo exponunt, quantum in se est, interimunt. Fame namque periret, nisi ipsi alius succurreret. Sic et Adam et Eva qui, exemplo suo bono, nos debuissent ad Deo obediendum instruere, et sic secum ad vitam trahere, deficiendo in se nos instruere dereliquerunt, et sic ad mortem pertraxerunt. Dico quod ipsi me dereliquerunt; Dominus autem assumpsit me, ut infirmum sanctificaret, id est ad immortalitatem reduceret; et hanc apostropham ad auditores facit, ut qui assumpti sunt, non hoc sibi, sed Domino sui exemplo attribuant, et non assumpti ut assumantur omnimodo sustineant.

[Col. 0742A] Post apostropham revertitur ad orationem sic: Dico, Domine, quia me assumpsisti, et ne assumptus rursus debiliter, Domine, mihi posito in via tua, id est in via mandatorum tuorum, in completione scilicet, quae via est ad vitam, pone legem viandi, id est moderamen, ne retro eam, nec dextrorsum nec sinistrorsum; retro quidem dicitur ire, qui ex toto deficit. Dextrorsum autem, qui dum nimis in sanctitate intendit modum excellendo, ad id quod disposuit attingere nequit, ut eremita Joannes parvus, qui angelice vivere tentando defecit. Et bene istud dicitur dextrorsum ire. Per dextram namque bona solent designari; virtutes vero bona sunt. Illud autem ire, virtuti videtur accedere. Nullus enim ignavus in virtute qualibet ultra modum intenditur. [Col. 0742B] Sinistrorsum quidem ire dicitur qui etsi non ex toto, nimis tamen in virtute remittitur. Quoniam per sinistram vitia designantur; mala enim sunt. Mala vero per sinistram saepe denotantur. Remitti quidem in virtute nimis, vitiosorum est. Namque nemo sanctus in virtute remittitur. Nimis igitur remitti, recte sinistrorsum ire dicitur. Ante autem ire in via Dei dicitur, qui neque remittendo nimis, neque modum excellendo deflectitur, sed aequo modo Dei viam incedit. Via quidem Dei dicuntur communia praecepta, sine quibus nemo salvabitur, ut in psalmum XXI exposuimus. Dico legem pone in via, et non solum hoc, sed etiam dirige me, id est directum me fac in semita recta. Recta vero semita, singularia praecepta dicuntur, [Col. 0742C] quae paucis competunt, ut in eumdem psalmum dictum est.

Et hoc quod oro pone legem et dirige, propter inimicos meos facio, qui me volunt deflectere, a quibus eripe me, ne mihi praevaleant. Et sic, id est, eripiendo, ne tradideris me in animas, id est in voluntates, tribulantium me. Quod est dicere: Et si tribulari me permittas ab his, non tamen hoc quod volunt sinas eos in me penitus efficere, scilicet ut me deflectant. Oro ne tradideris, et hoc mihi orandum est. Quoniam insurrexerunt in me, tribulando, suggerendo, testes iniqui, id est illi qui iniqua testantur, et opere scilicet et verbis, id est mundanis adhaerere summum bonum esse. Et iniquitas, id est, ipsi dicti per emphasim iniquitas, [Col. 0742D] mentita est, ut me deflecteret, affirmando bona esse quae mala sunt, id est, vitia; mala etiam esse quae bona sunt, id est, virtutes. Dico mentita est, et hoc non ad incommodum meum; sed sibi, id est ad damnationem 80 suam. »Os enim quod mentitur, occidit animam (Sap. I, 11).« Facta oratione ne videretur ex diffidentia orasse; enuntiat se firmiter credere, quod oravit adepturum, sic: Oravi, o auditores, ne Deus avertat faciem, et hoc non ex diffidentia oravi. Nam credo me videre, id est visurum, bona Domini, id est faciem ejus et voluntatem, quae sunt revera bona. Et hoc non in praesenti vita, sed in terra viventium, id est in paradiso, ubi nemo nisi perpetuo vivens habitabit [Col. 0743A] Ergo, auditor, mei exemplo exspecta Dominum, credendo illum tibi eadem bona daturum. Unde Apostolus: »Nolite amittere confidentiam, quae magnam habet remunerationem (Hebr. X, 35).« Dico exspecta; et in exspectando non sis remissus in operibus; sed viriliter age operando, orando, bene cogitando. Et, cum viriliter egeris, non cesses praetaedio, sed confortetur in hoc cor tuum. »Nam qui perseveraverit usque in finem, hic salvus erit (Matth. X, 22).« Et si Dominus moram fecerit, sustine, id est patienter exspecta, Dominum, ne murmures.



IN PSALMUM XXVII.

Titulus vicesimi septimi. Psalmus ipsi David attribuendus, id est Christo. Et bene ponit ipsi David. Quasi dicat: Non David loquenti per membra [Col. 0743B] sua, sed ipsi, id est David in propria persona agenti, et orat hic praetendendo meritum, id est bonam intentionem suam, ut Deus exaudiat eum orantem de resurrectione. Agitque etiam concessive de retributione inimicorum, annuntiatque salutem suorum, et in fine pro eis orat.

Ad te, Domine, Trinitas, obtinendum clamavi et clamabo, id est bona intentione quae tibi est clamor intensus, agam. Non dicit ad te obtinendum, quod in eo plenarie semper Deus non existeret, sed idem est ac si dicat: Ad hoc clamabo ut qui secundum mortalitatem tibi sum non conformis, tuae conformer immortalitati et impassibilitati; obtineam scilicet immortalitatem et impassibilitatem secundum quod homo sum. Vel, clamabo ad te misericordem [Col. 0743C] respiciens, quasi diceret: In misericordia tua confidens. Ergo Deus meus, ne sileas a me elongatus. Quod est dicere: Responde petitioni meae. Respondere Dei est petitionem perficere. Et habetur in alia translatione ne obsurdescas mihi, id est ne fias mihi surdus. Et hoc idem est quod ne sileas a me. Et quia dixerat ne sileas, ne putaremus quod mox vellet petitionem suam compleri, determinat: Ne taceas a me elongatus dico, quando, id est aliquando. Quod est dicere: Et si modo taces, non perficiendo, non tamen taceas, dum non tacendum erit. Quasi dicat: Perfice in me aliquando quod perficiendum est, ut me immortalem et impassibilem facias. Ne taceas et ne sileas idem est pro determinatione [Col. 0743D] repetitum. Vel sic: Ne taceas quando, id est aliquo modo, quin me meosque facias immortales. Oro ne taceas. Nam si tacueris, non solum non immortalis ero, sed assimilabor, id est similis fiam, descendentibus in lacum, id est in profunditatem mortis, non resurrecturis usque in communem resurrectionem. Lacum dicimus foveam profundissimam, ideoque hic pro profunditate ponitur. in alia translatione habetur: ne forte tacente te, comparer descendentibus in lacum. Dixi clamabo, intentione scilicet. Et etiam clamabo, voce deprecationis, id est voce elementari a deprecatione mea procedenti, scilicet ab intentione cordis, quae te deprecatur intense. Et, tu, exaudi vocem deprecationis meae, id est audi, ut impetrem, vocem quae procedit [Col. 0744A] a bona intentione mea, qua te deprecor. Et dignum est ut exaudias: dum hoc est quod oro ad te obtinendum, non aliquid terrenum, et, dum hoc est quod non deprimo, sed extollo, id est, intensas facio manus, id est, affectiones, meas, ad templum sanctum tuum constituendum. Quod est dicere: Dum ad hoc 81 affectiones meae intendunt, ut constituam Ecclesiam, quae erit sanctum templum tuum, in quo habites. Unde Apostolus: »Templum Dei sanctum est, quod estis vos (II Cor. III, 17),« vel sic: Dum extollo, id est elevo manus meas in cruce ad templum sanctum tuum constituendum. Caetera non mutantur.

Quia vero dixerat, exaudi, ostendit unde exaudiat, sic. De hoc scilicet exaudi. Ne tradas me in [Col. 0744B] mortem simul cum peccatoribus; antonomastice, quasi diceret: Non oro quidem ut non tradas in mortem, sed oro ne tradas simul cum peccatoribus, id est consentiendo desiderio peccatorum, qui me volunt detinere in morte, ne resurgam. Et quia obscure dixerat, exponit: Dico ne simul tradas me cum peccatoribus, quod est ac si dicerem: Et, id est scilicet, ne perdas me, id est destruas ex toto, quin resurgam. Cum operantibus iniquitatem, id est consentiendo Judaeis, operantibus mortem meam, quae emphatice dicitur iniquitas, quantum ad eos. Qui operantes iniquitatem, loquuntur pacem, id est, verba pacifica cum me proximo suo, de eorum genere juxta carnem nato, dicentes: »Magister, scimus quia verax es,« etc. (Matth. XXII, 16.) Dico quod loquuntur pacem. [Col. 0744C] Mala autem, id est, malae cogitationes de me sunt in cordibus eorum. Hoc autem dicit ad exaggerationem scilicet eorum, ut postea concessive agat de eorum damnatione, sic: Dico loquuntur pacem, et mala sunt in cordibus. Ergo da illis secundum opera ipsorum, id est, retribue damnationem, quam promerentur opera eorum; mors mea scilicet, quam etsi non actu, consilio tamen et verbis operantur. Ne vero putarentur opera justa vel ex temeritate, sic determinat. Et, id est scilicet, da illis secundum nequitiam adinventionum ipsorum, id est, secundum quod promeruerunt nequam consilia, quae adinvenerunt de morte mea. Et non solum des secundum opera non manibus facta, sed tribue illis secundum [Col. 0744D] opera manuum ipsorum, id est, secundum hoc quod in manibus exercuerunt, flagellando, et quasi latronem me tractando. Et quia dixerat da et tribue, exponit quid orat dari, sic: Dico da et tribue: scilicet redde retributionem illorum, id est, praemium retributionis eorum ipsis. Retribuerunt enim mihi mala pro bonis. Versus autem qui supra est, scilicet quoniam non intellexerunt, sic praeposterate legitur: Dico redde retributionem, quod vere facies; destrues illos, et hic de terra sua, et in futuro de terra viventium, quam se habere praesumunt. Et post non aedificabis eos nec in hac, nec in illa; et de his causis: Quoniam non intellexerunt opera Domini, id est, noluerunt intelligere per opera sua eum Dominum esse in rebus, scilicet per gloriosa miracula, quae [Col. 0745A] coram eis operatus est. Nullus enim alius caecum natum illuminavit, quatriduanum resuscitavit. Et non intellexerunt in opera manuum ejus, id est, per excellentissima opera eum Dominum esse, scilicet per hoc quod innocentiam per Adam ablatam restituit. Peccatum originale destruxit, immortalitatem mundo reparavit, et caetera quae mirabiliter operatus est, quae dicuntur opera manuum ejus, eo quod prae caeteris egregia sunt. Magis enim egregia sunt opera quae manibus exercentur, quam quae instrumentis aliis aguntur.

Quoniam autem dixerat, exaudi vocem orationis meae, etc., ne crederetur ex diffidentia orasse, innuendo se exaudiendum, laudat Deum quasi jam exaudierit, sic: Oro, exaudi: et jam mihi videor [Col. 0745B] exauditus: et benedictus, id est, exaltatus sit Dominus, et a me et a membris meis. Quoniam exaudivit, id est, prae nimia certitudine quam habeo, jam videtur exaudisse vocem deprecationis meae, id est, procedentem a bona intentione mea. Et ostendit unde exaudivit: sic de hoc scilicet exaudivit, quia Dominus erit adjutor meus ut resuscitet, et protector meus, ne cedam in tribulationibus; 82 et merito. Nam in ipso, non in alio speravit cor meum: et ideo adjutus sum ab eo. Et bene ponit speravit cor meum. Sperare namque corde et mente dicimur, cum rationabiliter et quae ad salutem pertinent, speramus. Sperare vero sensualitate, cum sola quae corpori dulcia sunt et utilia speramus. Quia vero dixerat adjutus sum, exponit in quo sit adjutus, sic: [Col. 0745C] Dico adjutus sum; et quia me adjuvit, refloruit caro mea, id est, reflorebit caro mea; gloria resurrectionis, quae florida fuit gloria Nativitatis, cum sine concupiscentia de Virgine nata est. Unde per Isaiam dicitur: »Egredietur virga de radice Jesse, et flos de radice ejus ascendet (Isa. XI, 1).« Et in Canticis idem sponsus et Ecclesiae sponsae dicit: »Ego flos campi (Cant. II, 1).« Et quia reflorebit caro quae marcida in passione videtur, confitebor ei, id est laudabo eum in meis futuris. Ex voluntate mea, id est secundum voluntatem meorum. Scilicet pariam ei confessores, qui non servili timore, ut Judaei, sed voluntarie laudabunt eum affectione bona et operatione. Dico quod confitebor ei in meis: Dominus autem [Col. 0745D] erit fortitudo plebis suae, id est, Dominus faciet fortes in virtutibus illos confessores quos ei pariam, qui erunt plebs ejus. Et erit protector, ne deficiant, salvationum Christi sui, id est, salvandorum a me Christo suo, qui per emphasim salvationes dicuntur. Enuntiata salute suorum, orat pro eis sic: Dico quod eris fortitudo et protector; et ita sit. Salvum fac Domine, a vitiis populum tuum futurum. Et benedic haereditati tuae, id est exalta virtutibus illum populum quem excoles per praedicatores ut aliquis haereditatem excolit, ideoque haereditas tua dicentur. Et rege eos ne deficiant. Et extolle illos, id est, exalta de bono in melius: usque in aeternum, id est, in aeternitatem deducturus eos.



IN PSALMUM XXVIII.
[Col. 0746A]

Titulus vigesimi octavi. Psalmus David, id est, prophetae in consummatione tabernaculi agentis, id est, in consideratione consummationis tabernaculi, id est Ecclesiae: quae tabernaculum dicitur, eo quod in ea fideles existentes, Deo militant contra vitia pugnando, ad modum militum in tabernaculis militantium. Titulus iste juxta similitudinem historiae positus esse videtur. Legitur enim cum David Domini tabernaculum consummasset, populum Israel ibi plurima sacrificia obtulisse. Tabernaculum autem istud praefigurabat Ecclesiam, a Christo, vero David, ex utroque populo consummandam in virtutibus et operibus bonis: quam consummationem propheta praevidens, adhortatur eos qui in tabernaculo, scilicet [Col. 0746B] in Ecclesia sunt futuri, ut cum a Christo fuerit consummatum, semetipsos ad sacrificandum afferant: exemplo apostolorum, qui arietes dicuntur, eo quod omnium fidelium duces sunt, sicut arietes duces sunt ovium: vel quia duo fortia cornua habent, id est, duo Testamenta, auxilio quorum errores omnium repellunt. sicut arietes duobus cornibus obstantia depellunt. Ostendit quoque qualiter hoc sit tabernaculum consummandum.

Afferte Domino, o adoptivi filii Dei futuri; afferte vos ipsos ad sacrificandum filios arietum, id est, imitatores apostolorum. Quod est dicere: Offerte vos ipsos Domino, ut apostoli fecerunt. Vere filii Dei fideles dicuntur, id est, ab eo specialiter regenerati. Unde Joannes evangelista: »Dedit eis potestatem [Col. 0746C] filios Dei fieri (Joan, I, 12):« filii etiam dicuntur apostolorum, eo quod eorum doctrina Deo regenerentur, et eorum imitatores pro posse suo existant. Unde Apostolus. »Filioli mei, quos iterum parturio (Gal. IV, 19),« etc. Quia vero bis dicit, afferte, sic dicit: Dico, afferte vos filios arietum: et in hoc scilicet sitis filii arietum. Afferte Domino, sicut ipsi fecerunt gloriam, ut bene 83 cogitetis de gloriosa essentia deitatis. Et afferte honorem, in alia translatione habetur imperium; quod est dicere: Intelligite eum secundum humanitatem ab omnibus esse honorandum, et super omnia potestatem habere et imperium. Unde idem in Evangelio: »Data est mihi omnis potestas in coelo et in terra (Matth. XXVIII, 18).« [Col. 0746D] Et Apostolus: »Donavit illi nomen quod est super omne nomen (Phil. II, 9).« Dico afferte Domino gloriam et honorem; et hoc quantum in vobis est bene de eo intelligendo, et etiam quantum ad illos; afferte Domino gloriam nomini ejus, id est, facite eum in aliis gloriosum magnificando nomen ejus, et adorate Dominum, id est, veneramini bonis operibus; in atrio sancto ejus, id est, in vobis effectis atrium sanctum ejus, id est, non angustis in charitate, sed dilatatis sicut atrium amplum est. In alia translatione habetur in aula sancta ejus. Quod idem est in sententia, scilicet ut sitis habitatio ejus in charitate amplissimi, ad modum aulae, quae habitatio amplissima est. Dico afferte filios arietum, et [Col. 0747A] afferendum est; nam jam est tabernaculum consummatum, ideoque sacrificandum est in eo.

Et ostendit quomodo sit consummatum, et quid sit illud tabernaculum: hoc quod futurum est ex nimia certitudine annuntiando praeterite, sic: Vere afferendum est. Nam vox Domini, id est praedicatio ejus, per praedicatores intonuit super aquas, id est, ad modum tonitrui, quod aperte sonat omnibus et comminatur; aperte gentibus sonuit, et damnationem non resipiscentibus comminata est: et bene ponit super. Nam vox illa de superiori dispositione Patris processit. Gentes quidem aquae dicuntur, eo quod ad modum aquarum defluentium, per illicita defluunt; et quia dixerat vox Domini, ne qualiscumque Dominus videretur, commendat eum [Col. 0747B] sic: Et iste Dominus existens Deus majestatis, id est, omnipotentiae, intonuit super aquas multas: et ideo repetit super aquas, ut quia indeterminate posuerat, addat multas. Vox Domini dico operantis in virtute, id est, in constantia quam dedit praedicatoribus, ut neque mors neque vita separaret eos a charitate Christi (Rom. VIII, 35). Et vox Domini dico operantis in magnificentia miraculorum praedicatorum. Unde in Evangelio: »Domino cooperante et sermonem confirmante, sequentibus signis (Marc. XVI, 20);« et exponit quid operatus sit in virtute et magnificentia, sic: Et vox Domini dico confringentis, de malo in bonum cedros, id est, sublimes in superbia, ad modum cedri quae sublimis arbor est.

Cum dicit cedros, simpliciter intelligit omnes superbientes [Col. 0747C] contra Deum inobedientia, et non solum parvas cedros confringet, sed et cedros Libani confringet Dominus, id est, superbientes de nitore nobilitatis et divitiarum. Qui ideo cedri Libani dicuntur. Libanus enim nitor interpretatur. Dico quod cedros confringet, et adhuc aliud faciet quod mirabilius erit, hoc scilicet: cedros confringet, et eas confractas comminuet, id est valde humiliabit in tribulationibus. Eas dico existentes tanquam vitulum Libani, id est, acceptabiles Deo per ipsas tribulationes, sicut vitulus Libani acceptabilis est ad sacrificandum, cum pinguissimus sit propter bona pascua Libani, in quibus pastus est. Pingues namque vituli sacrificio habiles erant. Dico comminuet eas, et ne comminui videatur eis ignominiosum, dilectus, [Col. 0747D] antonomastice, id est Christus, de quo vox paterna ait: »Hic est Filius meus dilectus (Matth. III, 17);« comminuetur, id est, in tribulationibus humiliabitur. Et ne crederetur secundum divinam naturam comminui, determinat sic: Quemadmodum filius est unicornium, id est ad eum modum, ad quem modum est filius Judaeorum, qui dicuntur unicornes, propter unicam et singularem superbiam quam prae caeteris habuerunt. Vel propter unicam legem. Nullae namque gentes legem tunc habuerunt. Quia autem dicit eum filium Judaeorum, id est, de eorum sanguine natum; ad ipsius humilitatem commendandam dicit. Qui nec etiam de eorum sanguine, quos se crucifixuros 84 cognoverat, nasci dedignatus est. Ne [Col. 0748A] vero putaretur illas solas cedros confringere et comminuere, quae quamvis Libani sint, non tamen adversariae sunt Ecclesiae, ostendit quoque se illas intercidere quae sunt adversantes fidelibus, sic: Et vox Domini dico intercidentis, id est, dividentis flammam ignis, id est persecutores, alios assumendo, et alios relinquendo. Qui bene dicuntur flamma, eo quod fideles tribulationibus devorent ad modum flammae ligna devorantis Et bene post flammam subjungit ignis. Nam sicut flamma ex igne, sic et eorum persecutio procedit ex nimio irae et odii fervore.

Postquam ostendit vocem Domini intonuisse super gentes, quae aquae dicuntur, et hoc in virtute et magnificentia, et confregisse cedros Libani, et eas [Col. 0748B] comminuisse tanquam vitulum, et intercidisse flammam ignis, enuntiat eadem voce concutiendum et commovendum desertum Cades, per quod Judaei figurantur. Cades, juxta Augustinum, sanctum legis interpretatur. Ipsi vero desertum sunt a sanctitate legis, scilicet sanctitate legis carentes, et carnalia praecepta solummodo retinentes. Vel desertum sanctitatis legis sunt, id est, deserentes legis sanctitatem quam eis Dominus proposuit: et hoc idem est in sententia diverse explicatum. Unde Dominus in Evangelio: »Irritum fecistis mandatum Dei propter traditionem vestram (Matth. XV, 6).« Et Apostolus: »Voluntatem suam quaerentes statuere, lege Dei non sunt subjecti (Rom. X, 3).« Cades quoque, juxta Hieronymum, comestio tineae dicitur. Judaei [Col. 0748C] vero desertum existentes, ad modum tineae per pseudoapostolos innocentes comedere, id est, sibi confirmare studuerunt. Et de eorum commotione ad fidem sic dicit: Dixi quod vox Domini intonuit super aquas, vox Domini dico concutientis per poenitentiam desertum, et exprimit quod desertum. Et, id est scilicet, commovebit Dominus per poenitentiam desertum Cades, id est Judaeos. A similitudine cultoris, qui terram concutit et commovet aratris, ut fertilis fiat. Et vox Domini praeparantis cervos ex ipso deserto, id est, facientis quosdam cervos, id est, devorantes venenum serpentium, et per hoc praeparabit cervos, quia revelabit eis condensa, id est obscuritates Scripturarum propheticarum. Dixi quod vox Domini intonuit super aquas, et confringet et comminuet cedros: [Col. 0748D] et commovebit desertum Cades, et omnes is i, scilicet aquae, cedri, et desertum in templo ejus existentes, id est membra Ecclesiae, quae est templum eius, dicent gloriam ei, id est, glorificabunt eum bonis affectionibus et verbis et operibus, et per hoc dicent gloriam, quia Dominus facit, id est faciet eos inhabitare diluvium, id est immobiliter statuet eos in spe beatitudinis, quae per baptisma fidelibus a Deo datur. Quod diluvium dicitur, eo quod in eo omnia peccata diluuntur, sicut in diluvio omnis caro deleta est. Et per diluvium sedebit, id est habitabit in eis Dominus rex, id est, ut regat de bono in melius, in aeternum, id est hic et in futuro, et exprimit quomodo reget: Hic, scilicet Dominus virtutem populo [Col. 0749A] suo dabit, id est constantiam, ne deficiant, et in futuro benedicet populo, id est, exaltabit populum suum: in pace constituendo, ne amplius in aliquo sollicitetur.



IN PSALMUM XXIX.

Titulus vicesimi noni. Psalmus cantici in dedicatione domus David. Titulus iste juxta similitudinem historiae positus est. Propheta namque praevidens Salomonem filium suum domum Deo aedificaturum, et postea dedicaturum, et in illa dedicatione praefigurandam esse dedicationem corporis Christi et Ecclesiae; quod utrumque Dei domus, id est habitatio est, introducit Christum promittentem se bene operaturum, ut a Deo in resurectione dedicetur, id est, ad immortalitatem et gloriam et Dei laudem [Col. 0749B] destinetur, sicut domus Salomonis fuit dedicata, id est ad hoc ut Deus in ea laudaretur destinata. Enuntiat quoque ipsam dedicationem resurrectionis suae, adhortando membra ad bene operandum, 85 et Deum laudandum, ut ipsi in futuro dedicentur, id est, remota mortalitate, ad immortalitatem et laetitiam et Dei laudem destinentur. Ostendit quoque constantiam suam orandi pro illa dedicatione, ut et nos constantes in oratione faciat. Quia autem ponit in titulo scilicet Psalmus cantici, quidam unam partem; quidam vero duas esse dicunt. Cum una pars est, sic titulus exponitur: Tractatus iste dictus Psalmus cantici, eo quod in se contineat psalmum, id est bonam operationem; et canticum, id est de bono opere retributionem: factus est in consideratione [Col. 0749C] dedicationis domus David, id est, corporis Christi vel Ecclesiae: quod utrumque est domus David, id est Christi, veri David. Si autem Psalmus cantici duae partes sint, quamvis idem sit in sententia, diverse sic exponitur: Iste psalmus, id est bona operatio, quae continetur in hoc tractatu, est causa cantici, id est, laetitiae. Cantici dico in dedicatione domus David futuri in ipsa domo. Vel ita ut in sententia sit diversitas: Psalmus iste, id est tractatus, est psalmus, id est tractatus cantici in dedicatione domus David futuri.

Exaltabo te, Domine, id est, te altum et magnum reputabo, bene de te cogitando ad honorem tuum et bene operando: et merito; quoniam propter exaltationem suscepisti, id est suscipies, me de mortali [Col. 0749D] faciendo immortalem, a similitudine medici, qui aegrum suscipit ut sanificet. Nec delectasti, id est, permittes delectari inimicos meos Judaeos super me se extollentes: delectarentur enim si detinerer in morte. Dico suscipies; ut autem suscipiar, Domine omnium, Deus meus specialiter: ad te misericordem respiciens clamavi, id est, voce intensa oravi; et ideo sanasti, id est sanabis, me. Sanasti idem est quod et suscepisti. Et exponit quomodo sanabit; ita scilicet sanabis: Domine, eduxisti, id est, educes ab inferno animam meam, videlicet a locali inferno, reducendo eam ad corpus die tertia, et ut dignus essem ad deducendum de inferno. Salvasti me ab omni peccato. Me dico separatum a descendentibus [Col. 0750A] in lacum, id est, a consortio descendentium in profunditatem vitiorum. Ostensa sanatione sua, adhortatur membra ad psallendum et Domino confitendum, ut et ipsa sanata laetentur: Dico quod sanavit me. Ergo ut sanemini, o mei sancti filii ejus existentes, psallite Domino, id est, bene operamini ad honorem Domini. Et confitemini memoriae sanctitatis ejus, id est, laudate eum voce et affectione de memoria sanctitatis ejus. Quod est dicere de hoc quod memor erit promissionis suae, ut vos scilicet per me sanctificet, qui per Adam peccatores effecti estis. Dico confitemini, et hoc duplici intuitu. Quoniam ira, id est, vindicta eis quam hominibus intulit propter Adam, erit in indignatione, id est in brevi furore. In alia translatione habetur ira ejus ad momentum, [Col. 0750B] quod idem est in sententia: Indignatio enim est momentaneus furor. Et vita erit in voluntate ejus, quod est dicere: Deo ipsi debetis confiteri, quia cum juste vos damnare posset, brevem vobis vindictam intulit, scilicet mortalitatem et passibilitatem non diu duraturam. Et quia vita dabitur in futuro in voluntate ejus, id est, per gratuitam voluntatem ejus, et ideo adhuc confitemini. Quoniam ad vesperum, id est, ad Adam respicientibus ut ei conformentur, demorabitur fletus, id est, aeternus in futuro erit fletus; et ad matutinum, id est me Christum, respicientibus demorabitur laetitia beatitudinis. Quod est dicere: Confitemini; nam qui non confitentur, sed ad Adam respiciendo, ipsi conformantur, flebunt. Qui vero ad me Christum respiciendo [Col. 0750C] psallunt et mihi conformantur, laetabuntur. Vesper bene dicitur Adam, qui a peccando obscurus factus est, et ex eo mors nostra secuta est, sicut vesperum sequitur nox, quod mane obscurius est. Matutinum autem Christus est, 86 quod in eo fidei nostrae lux principium habuit: et clarus in sanctitate fuit ad modum mane, quod clarum est, in quo lux diei incipit. Dixi: Quia ad vesperum scilicet respicientibus demorabitur fletus.

Ego autem non respexi ad vesperum, sed in abundantia mea, id est, plenitudine sanctitatis meae positus. Dixi, id est, mecum statui: non movebor ab hac abundantia in aeternum. Et hoc ideo dicit ut nos instruat exemplo sui; ne a sanctitate moveamur. Dixi, non movebor: et hoc tamen non per me, sed [Col. 0750D] tu, Domine, praestitisti virtutem, id est, constantiam decori meo, id est, abundantiae sanctitatis meae; in voluntate, id est in gratia tua. Et ostendit quam virtutem, hanc scilicet ut nec in tribulatione desistam clamare ad te, quamvis me tribulari sinas. Dico quod praestitisti virtutem, et usque adeo quod avertisti faciem tuam a me, id est videberis avertere aspectum misericordiae tuae a me in passione, permittendo me affligi; et factus sum conturbatus, id est, spontanee conturbabor in anima timore passionis, et tamen non ero remissus. Sed ad te, Domine misericordiae, respiciens clamabo, id est, clamosa affectione agam; et ad te Deum, id est, Creatorem meum respiciens deprecabor voce sic dicens: Quae [Col. 0751A] utilitas erit in sanguine meo effundendo, dum descendo, id est, si hoc est quod descendam in corruptionem, id est, in putredinem? Quod est dicere: Ne permittas me in corruptionem descendere. Cum enim magna utilitas de morte mea, si resurrexero, sit futura; si hoc est quod non resurgendo in corruptionem descendero, quae utilitas erit in effusione sanguinis mei? Nulla scilicet. Et exponit ipsam utilitatem sic: Vere nulla erit utilitas tunc in sanguine meo; Nunquid enim confitebitur, id est, veros confessores pariet tibi pulvis? Aut annuntiabit ille pulvis veritatem tuam, scilicet te veracem esse, qui promisisti per prophetas te me resuscitaturum? Quod est dicere: Si non resurgens, pulvis effectus fuero; non pariam tibi confessores, nec annuntiabo in [Col. 0751B] membris meis te veracem esse, quia me resuscitando promissionem tuam compleveris. Hoc autem sub interrogatione dicit ex affectione nimia, ut magis eum ad perficiendum quod possit commoveat.

Facta oratione, ne videatur ex diffidentia orasse, prae certitudine quam habet jam se exauditum, dicit: Cum nondum sit in re. Et hoc sic dicit: Quae utilitas, etc. Et quamvis haec ita dico, non tamen quod oro, futurum esse dubito: certus enim sum quia audivit, id est audiet, me Dominus. Ostendit autem quia et propter misericordiam, et propter merita audivit eum, sic: Dico, audivit. Et hoc ideo, quia et misertus est mei; et quia factus est adjutor meus. Quod est dicere: Et ideo audiet, quia miserebitur mei. Et quia meritis meis feci eum mihi adjutorem. [Col. 0751C] Demonstrat vero in quo erit adjutor, apostropham ad eum cum gratiarum actione faciendo, sic: Vere adjutor fies. Nam convertisti, id est convertes, planctum meum, id est, tristitiam passionis meae, in gaudium resurrectionis. Quod est dicere: Destrues planctum meum, dando mihi gaudium. Et conscidisti saccum meum, id est, omnino destrues mortalitatem meam. Et circumdedisti me, id est, ex toto ditabis me laetitia immortalitatis. Bene autem mortalitas Christi saccus dicitur; quia cum peccatum non haberet, mortalitas ejus poena peccati nostri fuit, sicut saccus quo poenitentes induuntur, poena suorum peccatorum est. Dico quod circumdabis me laetitia; et hoc ideo, ut cantet tibi gloria mea gloriosa, id est, ut resurrectio mea dicat tibi laudem [Col. 0751D] non verbis, sed ipsa sui evidentia. Et dixi quod conscidisti saccum meum, et ideo non compungar ultra timore mortis. Unde Apostolus: »Christus resurgens ex mortuis, jam non moritur (Rom. VI, 9).« Et quia non compungar, Domine Deus meus, confitebor tibi in aeternum, id est, laudabo te in meis omnimoda laude. Vel ita: Dico quod conscidisti saccum meum, et hoc ideo, ut cantet tibi gloria mea, id est, 87 ut laudent te omnino gloriosa membra mea, et sic ut non compungar, id est, non poeniteant cantasse tibi vel metu, vel alicujus principis favore. Sed o Domine Deus meus, usque in aeternum, eundo de generatione in generationem, confitebor tibi, id est, laudabunt te.



IN PSALMUM XXX.
[Col. 0752A]

Titulus tricesimi. In finem Psalmus David. Solus autem Augustinus habet: In finem psalmus David pro exstasi. Quod sic exponitur: Psalmus iste attribuendus est David Christo, tendenti in finem, id est, perseverantiam et victoriam; Psalmus dico habitus pro exstasi, id est, subtili consideratione sua. Exstasis vero duobus modis accipitur: Exstasin enim dicimus, nimium mentis prae timore vel admiratione stuporem. Unde in Actibus apostolorum legitur: Repleti sunt stupore et exstasi in eo quod contigerat illi (Act. III, 10). Hujusmodi vero exstasis in Christo fuisse, nunquam dicenda est. Exstasim etiam dicimus arcanum mentis excessum, quotiescunque perfectorum contemplatio in secreta Dei consilia speculando, [Col. 0752B] saecularibus omnino cogitationibus postpositis, immoratur. Pro hujusmodi autem exstasi hic in psalmo agitur. Considerans namque Dominicus homo, se immensa et excellentissima dispositione divinitatis in mortem esse tradendum, et ex morte illa salutem generis humani secuturam, orat, merita praeferendo, ut Deus in passione constantem eum faciat, ne cedat et ut resuscitetur. Praedicit quoque passionem suam futuram praeterite de ea agendo. Ostendit quoque suorum salutem, et pro eis orat. Adhortaturque eos ut viriliter agant in praeceptis Dei. Agit quoque concessive de inimicorum damnatione et erubescentia. Et haec sic incipit:

In te, Domine, fundatus et firmus, speravi, id est, spem constantiae et resurrectionis meae posui. Ecce [Col. 0752C] praetentio meriti. Ergo quia in te speravi, non confundar in aeternum, id est nunquam erubescam. Vel sic: Et si videbor ad horam in passione erubescere, non tamen hoc sit in aeternum. Quia vero dixerat generaliter non confundar, particulariter ostendit unde non confundatur, sic: Inde scilicet confunderer, si a morte non liberarer, vel si in passione cederem. Et ideo libera me a morte, et hoc in justitia tua. Quod est dicere: Quia justus es, et hoc ego in te sperando promerui. Et ut liberer, inclina ad me aurem tuam. Superius ostendit meritum, ponendo in te speravi et in justitia libera me. Hic autem orat ex misericordia liberari, cum dicit: Inclina ad me mortalem, aurem tuam, id est, condescendere fac humilitati mortalitatis meae benignitatem [Col. 0752D] tuam, a similitudine medici, qui ex benignitate infirmo aurem inclinat, quando non potest prae infirmitate loqui, ut eum, infirmitate sua cognita, curet. Auris bene Dei benignitas dicitur, per quam preces humilitatis nostrae suscipit. Oro libera, et hoc non differas usque in communem resurrectionem, sed accelera ut eruas me, id est, accelerate erue me, post tres dies scilicet. Non solum autem oro a morte liberari, sed hoc etiam oro: Esto mihi in Deum protectorem. Quod est dicere: Te reputo Deum, et ex Deo cedas mihi in protectorem, ne deficiam. Et in domum refugii, id est, in securitatem sicut domus munita ad se fugientibus, est causa securitatis. Multi vero proteguntur, qui securi non [Col. 0753A] sunt, ideoque bene addit. Et in domum refugii. Dico esto mihi protector et domus refugii, ut sic salvum me facias a morte. Aliter enim non salvarer. Vere debes esse protector et refugium, quoniam fortitudo mea et refugium meum es tu, id est, quia te reputo fortitudinem, id est, protectorem meum, et refugium, id est securitatem. Et sic in hac tentatione mortis debes esse protector et refugium, quoniam in aliis tentationibus inimicorum visibilium, et in tentatione diaboli, es tu mihi semper fortitudo et refugium. Et ideo deduces me de bono in bonum, perseverare 88 faciendo, et per deductionem enutries me, id est, confortabis me, faciens immortalem, a similitudine nutricis quae parvum nutrit, ut fortis fiat ex debili. Exponit autem quomodo enutriet, [Col. 0753B] sic: Scilicet enutries; Educes me de laqueo hoc quem absconderunt mihi, id est, de praesenti morte quam abscondite putant se praeparasse mihi, a similitudine illius qui in abscondito laqueum ponit, ut avem vel bestiam ignorantem decipiat. Et merito educes. Nam in manus tuas, id est in potentiam tuam, commendabo spiritum meum, id est, committam animam meam, ut per te qui potens es eam recipiam, ita quod non sint amplius inimici potentes eam auferre a corpore, sicut nunc sunt: a similitudine illius qui aliquid commendat, ut quando voluerit illud recipiat; et bona fiducia commendabo, quoniam tu es, id est tu eris, protector meus in passione, ne deficiam.

Ostendit vero quod commodum inde sequatur, [Col. 0753C] sic: Dico educes, et me eductoredemisti me, id est, redimes meos a morte, o Domine existens Deus veritatis, id est, dator veritatis faciens eos expetere vera bona. Vel, Deus veritatis, id est Deus verus, qui hoc promisisti, et non potes non complere. Non enim mei morte mea redimerentur, nisi de laqueo hoc educerer. Dixi quod meos redimes, quibus eris dator veritatis. Observantes autem vanitatem, id est, cum summa diligentia complectentes bona saecularia, quae vana sunt; et hoc supervacue, id est sine qualibet utilitate, odisti, id est odio habebis, et ideo non redimes illos, quos odio habebis. Ego autem non ero tibi odio, id est, mei non erunt tibi odio. Ego enim in Domino sperabo, id est, mei in te Domino non in vanis spem ponent. Et ideo exsultabo [Col. 0753D] et laetabor, id est, exsultabunt in futuro de corporis beatitudine. Exsultare namque proprie corporis est; componitur enim a saltare. Et laetabuntur de animae beatitudine, et hoc in misericordia tua, non in solis meritis suis. Et vere exsultabunt in corpore, quoniam respexisti humilitatem meam, id est, misericorditer considerabis, ut inde eos eruas per dejectionem corporis meorum. Subjacent enim angustiis omnibus. Quod dicit respexisti, a similitudine illorum dicit, qui oppressum benigne respiciunt ut ejus misereantur. Et vere laetabuntur in anima. Nam salvasti, id est, salvabis animam meam, id est, meorum, de necessitatibus, id est, de fragilitatibus quae [Col. 0754A] contingunt per peccati originalis necessitatem. Fragilis enim est, cum plena illa, quam haberet (nisi Adam peccasset), Dei cognitione careat. Fragilis etiam est, cum timeat et tristetur, et cuncta talia patiatur: et non solum hoc habebunt ut exsultent et laetentur in futuro; sed etiam in hac vita non conclusisti me in manibus inimici, id est, non permittes meos concludi in potestate diaboli, ut possit eos irretire per suggestiones impiorum, et in conformitatem suam traducere, a similitudine capti qui comprehenditur prius, et in carcerem postea concluditur. Vere non permittes concludi: Sed potius statuisti pedes meos in loco spatioso, id est statues affectiones meorum in spatiositate fidei et dilectionis, a similitudine illius qui, de angusto carceris eductus, [Col. 0754B] in loco spatioso statuitur. Enuntiata suorum salute, apostrophatice Deum orat ut in eis compleat quod enuntiaverat, sic dicens:

Enuntiavi quod mei exsultabunt et laetabuntur, et ut hoc sit, Miserere mei, id est, meorum, Domine. Et necesse est eis, quoniam tribulor, id est, mei tribulantur. Et exponit ipsam tribulationem per patres. Vere tribulantur; nam conturbatus est in ira oculus meus, anima mea et venter meus, id est, debilitatus est in vindicta quam accepisti de peccato Adae contuitu rationis meorum. Conturbatus ponitur a similitudine oculi, caligine vel aliquo morbo conturbati, qui debilis est ad videndum. Et conturbata est anima meorum, id est, debilitata est vitalitas et sensualitas meorum, et debilitatus est venter, id est, [Col. 0754C] corpus 89 eorum, a molliori parte totum corpus designat, ut illud rem debilissimam esse innuat. Exponit autem quomodo sit anima conturbata, sic. Vere anima, id est vitalitas, debilitata est, quoniam ipsa vita mea, id est vitalitas meorum, defecit in dolore, id est, defectibilis facta est per dolorem, quod non fieret nisi Adam peccasset. Quod est dicere: Talis naturae facta est quod per aliquem dolorem potest deficere. Et anni mei sunt defectibiles in gemitibus; anni et vita hic idem est. Quod est ac si dicat: Non tantum defectibilis dicenda est eo quod per dolorem cito finiri potest, sed ideo etiam quia, dum durat in crebris gemitibus adversitatum constituta, deficit a beatitudine laetitiae, quam haberet continue, si perseverasset obedientia Adae; per [Col. 0754D] ostensionem autem defectionis vitalitatis innuit et corpus defecisse, quod a vitalitate vegetatur. Innuit quoque sensualitatem defecisse. Quae vere defecit. Minus enim etiam corporaliter videmus et sentimus. Sciendum est animam et sensualitatem et vitalitatem idem esse; sed secundum diversa officia diversis nominibus nuncupatur. Anima autem ejus principale vocabulum est. Sensualitas vero dicitur eo quod per corporea instrumenta diversos sensus exerceat, ut per oculos videt, per aures audit. Vitalitas quidem dicitur eo quod corpus vegetando illud vivere faciat. Cum autem dicitur vitalitas et anima deficere, et anima perpetua esse videatur; idem est [Col. 0755A] ac si dicat: Deficit in officii sui exercitio, non autem in sui essentia. Nam si ejus ex toto perimeretur essentia, non esset utique perpetua.

Exponit etiam quomodo sit oculus conturbatus, sic: Vere conturbatus est oculus, qui et virtus meorum dicitur, propter sui dignitatem. Nam virtus mea, id est ratio meorum, infirmata est in paupertate, id est, laborat ad modum infirmantium, propter indigentiam plenae cognitionis Dei. Et quia virtus infirmata est, ossa mea conturbata sunt, id est, virtutes meorum debilitatae sunt; dicuntur autem ossa, propter fortitudinem quam habent, ad modum ossium quae fortiora sunt carne. Ostensa una causa quare debeat misereri, scilicet propter eorum tribulationem: aliam subjungit, passionem videlicet [Col. 0755B] suam et injuriam pro eis patiendam, quam etiam ostendit. Et hoc sic dicit: Dico miserere meorum, quoniam tribulantur. Et ideo adhuc, quia ut tu eis miserearis, super omnes inimicos meos factus sum opprobrium, id est, fiam inimicis meis opprobrium et derisio, plus quam ipsi futuri sunt opprobrium et derisio gentibus, cum ab eis captivi ducentur et dispergentur. In alia translatione habetur: Apud omnes inimicos meos, id est, omnibus inimicis meis fiam opprobrium. Et etiam vicinis meis, id est, illis qui aliquantulum appropinquaverunt ut me cognoscerent, nondum tantum noscentes, sicut multi fuerunt ex Judaeis; factus sum opprobrium, id est, verecundabuntur se vicinos meos fuisse; et timor, id est, causa timoris fiam notis meis, id est, apostolis, [Col. 0755C] ne me confiteri audeant timore mortis. Unde legitur: »Noti mei quasi alieni recesserunt a me (Job X, 13):« Dixi quod vicinis fiam opprobrium. Et ideo ipsi vicini, qui videbant me foras, id est, qui videbant me secundum forinsecam naturam, scilicet secundum humanitatem, qua patiar; et nunc considerantes secundum divinitatem, fugerunt, id est, ex toto recedent a me, id est, a spe quam in me habebant. Vel sic: Qui videbant, id est, cognoscent aliquantulum me, fugient a me, foras euntes, id est, eis cedentes qui foris sunt a cognitione mea, Judaeis scilicet. Et non ita fugient ut revertantur post, sed oblivioni datus sum, id est dabor, tanquam mortuus sum a corde, id est, secundum animam in peccato; sicut me mortuum in corpore videbunt. Quod est [Col. 0755D] dicere: Putabunt me per peccata in anima mortuum, ideoque non resurrecturum.

Et factus sum, id est fiam, eis tanquam vas perditum 90; quod est dicere: Ponentes in me prius spem salvationis, reputabunt me ad salvandum eos inutilem, sicut vas perditum, id est fractum, quod inutile est aliquid in se capere, cum illud quod in eo ponitur, inde citissime diffluat. Et ideo reputabunt me vas perditum, quoniam audivi, id est patienter (non respondendo) audiam, vituperationem multorum commorantium in circuitu, id est, non in mei dilectione et notitia, sed in elongatione, ad modum circuitus, qui longe est a puncto quod in medio est. Vel commorantium in circuitu, id est, in appetitu [Col. 0756A] terrenorum, quae bene dicuntur circuitus, eo quod nunquam firma sunt, sed eunt in circuitum, id est, semper volvuntur aliquando in prospera, aliquando in adversa. Quod est dicere: Ideo reputabunt me tanquam vas perditum; quia cum vituperatus ero, me videbunt tacere quasi reum. Et ideo adhuc factus sum tanquam vas perditum; quia Judaei existentes in eo circuitu quem dixi; dum convenirent, id est dum convenient, congregati corporaliter adversum me, id est, ut mihi detrahant, ipsi simul manentes, id est, in eadem voluntate mortis meae concordes consiliati sunt, id est consiliabuntur, accipere animam meam, id est, auferre vitam meam, a similitudine illius qui ab hostibus accipitur ut perdatur. Quod est ac si diceret: Quia videbunt eos de morte [Col. 0756B] mea consiliari, et hoc ad effectum deducere me non resistente, reputabunt me quasi vas perditum. Dixi, quod consiliabuntur accipere animam meam. Ego autem in te speravi, id est, in te spem ponam, Domine. Et dixi, id est dicam, et verbis, et opere, et affectione, o Domine, eripe me de manu, id est de potestate, inimicorum meorum Judaeorum, ne eis conformer. Et eripe me a persequentibus me Judaeis. Quod est dicere: Eripe me a potestate Judaeorum, ne mihi praevaleant, qui sunt inimici mei et persequentes. Multi namque inimici sunt, qui non sunt persequentes. Ideoque bene addit, a persequentibus me.

Et praemittit causas de quibus eripiatur, sic: Dico, eripe; et dignum est. Nam Deus meus es tu; [Col. 0756C] reputo te Creatorem meum. Et quia sortes meae sunt in manibus tuis, id est, electiones meae sunt in voluntatibus tuis. Quod est dicere: Quia solas voluntates tuas eligo; sortes pro electionibus ponit, quia per sortes electiones fieri solent; quia vero ex voluntatibus opera procedunt, manus dicuntur. Manibus enim opera exercentur. Oro, eripe. Et non solum hoc, sed etiam illustra faciem tuam, id est, illustrem ostende et claram fac benignitatem tuam. Respiciendo super me servum tuum, id est, omnino tibi obedientem. Faciem ponit pro benignitate, eo quod in facie saepe benignitas denotatur. Bene etiam ponit, super servum tuum, quasi dicat: Cum tu superior sis me humano servo tuo, condescende mihi; [Col. 0756D] et per hoc benignitatem tuam illustrem ostende. Oro, illustra, sic scilicet: Salvum me fac a morte. Et hoc in misericordia tua, Domine, ne confundar; quod esset, si salvus non fierem; neque dignum est, quoniam invocavi, id est, oravi te. Vel ita: Quoniam invocavi te, id est, bona affectione et verbis et operatione vocavi te in habitatorem meum. Dico, ne confundar; impii vero, id est, Judaei inimici mei erubescant in resurrectione mea, et post deducantur in infernum, localem infernum videlicet. Dico: Erubescant, et etiam muta fiant labia dolosa eorum. Non dicit sic muta, quod nihil omnino dicant; sed muta, id est, nihil mali de me, quod verum videatur, dicentia. Labia dolosa dicuntur habere, qui aliud cogitant, aliud dicunt; quae Judaei habuerunt. [Col. 0757A] Cum enim ratione sua et miraculis Christi coacti, vere Deum essse cognoscerent, ore tantum denegabant. Potest etiam hoc oratio esse, si sic exponatur: Oro, salvum me fac. Et me salvato, erubescant impii Judaei de morte mea, in bonum scilicet erubescant, Et ut vehementius erubescant, deducantur cogitatione sua in infernum, in profunditatem 91 peccatorum suorum. Quod est dicere: Considerent profunditatem peccatorum suorum: et sic muta fiant labia dolosa eorum a vituperatione mei. Ostendit autem in quo sint dolosa cum subjungit: Quae labia loquuntur adversus me justum, id est, detrahendo mihi justo: et hoc in superbia et abusione, id est, superbe et abusive. Superbe quidem loquebantur, cum dicebant: »Ave, [Col. 0757B] rex Judaeorum (Matth. XXVII, 29; Marc. XV, 18; Joan. X, 3).« Abusive autem, cum ad ejus detractionem falsis vocabulis abutebantur, dicentes eum, qui justus erat et innocens, peccatorem et seductorem (Matth. XXVII, 63). Vel ita: Loquuntur in abusione, id est, abutuntur libero arbitrio suo loquendo adversum me.

Cum enim ad hoc datum sit eis liberum arbitrium, ut cessando a malo, et bonum operando vel dicendo, meliores fiant quam si solummodo potentiam bene operandi haberent; abutuntur ipso libero arbitrio male de me loquendo. Ostendit autem quis fructus sequatur de salvatione sui, sic: Oro, salva me. Et per me salvatum apparebit quam magna, id est valde magna multitudo dulcedinis, id est misericordiae [Col. 0757C] tuae, quam multitudinem abscondisti, a perdendis, et hoc timentibus te, id est, ad opus timentium te. Quod est dicere: A te non timentibus abscondisti ne cognoscant eam; timentibus autem revelasti, juxta illud Evangelii: »Abscondisti haec a sapientibus, et revelasti ea parvulis (Luc. X, 21).« Et non revelasti sic ut non sint habituri; sed perfecisti, id est, perficies, illam multitudinem meis timentibus: qui sperant in te in conspectu filiorum hominum, id est qui confitentur se sperare in te in conspectu imitatorum malignorum, non denegantes te timore mortis. Unde Dominus in Evangelio: »Qui me confessus fuerit coram hominibus, confitebor et ego eum coram patre meo (Luc. XII, 8).« Malignos hic homines vocat, eo quod solummodo homines sunt, id [Col. 0757D] est, solummodo humana considerantes, nec etiam spiritualia. Ostendit vero multitudinem dulcedinis, quam superius posuit, sic per partes. Dixi quod perficies in eis multitudinem dulcedinis; hanc scilicet: Abscondes eos separatos a conturbatione hominum, id est, malignorum. Et hoc in abscondito faciei tuae, id est, abscondes eos a malignis, ne eorum gloriam videant, et eos conturbent sicut modo faciunt. Et statues eos in praesentia tua, quae a malignis abscondita erit. Unde scriptum est: »Tollatur impius, ne videat gloriam Dei (Isa. XXVI, 10).« Dico quod in futuro abscondes; et hic proteges eos existentes in tabernaculo tuo, id est, in militia tua; a contradictione linguarum, id est, a contradicentibus linguis haereticorum [Col. 0758A] et aliorum vana suggerentium, ne praevaleant eis. Hanc autem apos ropham ad membra: Benedictus Dominus de hoc, quia meis videt futurum quod praedixit. Dixi quod Deus abscondet et proteget vos, o sperantes; et ita erit. Et ideo benedictus, id est, laudatus sit Dominus, et a me et a vobis. Repetit autem quare sit laudatus aliis verbis, sic: Quoniam mirificavit misericordiam suam mihi, id est, mirabilem misericordiam suam faciet Deus meis, vobis scilicet. Et hoc in civitate munita, id est, in Hierusalem coelesti, quae dicitur civitas munita, eo quod nullus assultus hostium in eam fieri potest. Unde scriptum est: »Quod oculus non vidit, nec auris audivit, nec in cor hominis ascendit, quae praeparavit Deus diligentibus se (Isa. LXIV, 4; I [Col. 0758B] Cor. II, 9).« Facit autem apostropham ad Deum repetens causam salvationis suorum, ut eos sibi magis obnoxios faciat. Dixi quod mei protegentur, abscondentur. Ego autem ut ipsi protegantur projectus sum, id est ero a facie oculorum tuorum, id est, a praesentia misericordiae tuae. Quod est dicere: Videbor in passione esse projectus a misericordia tua, et hanc projectionem dixi, id est, intellexi ego, qui projiciendus sum, quam alta et rationabili dispositione fiat, dico, dixi; et hoc in excessu, id est, in sublimi subtilitate mentis meae. Quae bene dicitur excessus, eo quod omnes omnium hominum et angelorum subtilitates excedit.

Per hoc autem quod dicit se hoc intellexisse, innuit se hoc libenter passurum, et non hoc ignorare. [Col. 0758C] Dico quia projectus ero. Et ideo exaudisti vocem orationis 92 meae dum clamarem ad te, id est, audies sic ut impetrem orationem meam voce proferendam, dum clamabo ad te pro meis. Apostrophatice quidem suos adhortatur ut Deum diligant, et viriliter agant, ut sic oratio sua et projectio eis proficiant, quae aliter non proficerent. Dico quod projectus ero pro vobis, et exaudiar dum clamabo. Ergo diligite Dominum omnes sancti ejus filii per me futuri; quoniam hanc veritatem, id est hanc justitiam, dilectionem scilicet, requiret Dominus a vobis per beneficia, quae vobis per me dabit, et quae jam dedit. Aequum enim est et justum ut creaturae Creatorem, et reparati diligant vitae reparatorem. Unde scriptum est: »Diliges dominum Deum tuum [Col. 0758D] ex toto corde tuo (Deut. VI, 5; Matth. XXII, 37; Marc. XII, 31; Luc. X, 41).« Et ideo adhuc: Diligite, quia retribuet abundanter, id est, magnam et abundantissimam retributionem dabit facientibus superbiam in se. Quod est dicere: Qui se facient superbos contra eum, dedignando ejus dilectionem. Quod est ac si dicat: Ideo diligite. Nam si non diligentes superbi fueritis, cum omnibus superbientibus retribuerit, retribuet et vobis: Dico, diligite. Et quia dilectio nihil est sine bono opere; viriliter agite in bonis operibus. Unde beatus Gregorius (Homil. 30, in Evangel.): »Probatio dilectionis, exhibitio est operis.« Et Apostolus: »Non coronabitur nisi qui legitime certaverit (I Tim. II, 5).« Et viriliter agendo [Col. 0759A] ne deficiatis, sed confortetur in hoc cor vestrum, id est, sitis in hoc perseverantes, o vos qui speratis in Domino salvationem. Aliter enim non spes, sed praesumptio esset.



IN PSALMUM XXXI.

Psalmi trigesimi primi. Titulus. Intellectus huic David: Quod sic exponitur: Huic David, id est, huic fideli qui in hoc psalmo agit, est intellectus. Quod est dicere: Hic fidelis qui hic loquitur, vere sapiens est, et bene intelligens. Cum autem ponitur intellectus indefinite, magis eum esse intelligentem innuit, quam si determinaret. Illos enim qui sapientissimi sunt, sapientes indeterminate dicere consuevimus. Ut Salomon sapiens dicitur indeterminate. In hoc vero psalmo, fidelis quilibet agit, qui prius [Col. 0759B] intelligebat se beatificari posse per liberum arbitrium sine remissione peccatorum; nunc autem errore tali postposito, ad aliorum instructionem ostendit nullum nisi per peccatorum remissionem posse beatificari, seipsum inde proponens exemplum; dum enim hunc errorem habuit, omnino debilitatus est in virtutibus. Tandem ergo cognito errore, et inde confessionem agens, et veniam postulans impetravit: et sic beatitudinem justitiae adeptus est, et in futuro magis beatificatur. Adhortatur etiam alios ne in hoc errore decepti intellectum remissionis a se repellant. Et quia ad hoc per se sunt insufficientes: pro eis postmodum orat. Bene vero psalmo praecedenti supponitur. Nam in superiori de remissione actum est, et de beatitudine fidelium. [Col. 0759C] In hoc autem qualiter ad beatitudinem perveniatur, instructio datur, ne quilibet ad hanc se per liberum arbitrium attingere praesumat.

Beati quorum, etc. Iste versus sic praeposterate legitur. Quasi dicat: Multi per liberum arbitrium solum ad beatitudinem pervenire nituntur, sed illi soli sunt beati quorum peccata sunt tecta, id est sic abscondita, vel per baptismum solum, vel etiam per confessionem, quod ea Dominus non videat, sic ut ulciscatur. Et quorum iniquitates sunt remissae, id est, postquam eorum peccata tecta sunt: sic eorum malae concupiscentiae, id est, cogitationes sunt remissae, id est, inefficaces, ut eis non praevaleant, a similitudine arcus remissi, qui invalidus est ad trahendum. Ne vero aliquis, post peccatorum tectionem, [Col. 0759D] sic iniquitates remitti putaret ut nullo modo peccaretur: vel, si peccaretur, ut non amplius ad beatitudinem attingere posset, addit: Et beatus vir ille cui non imputavit Dominus peccatum, quasi dicat: Concedo quidem nullum a peccato post peccatorum tectionem 93 immunem posse existere: sed ille tantum vir est beatus, id est justus, vel erit beatus in futuro, cui non imputabit Dominus peccatum suum ad vindictam aeternam, id est qui non peccabit criminaliter, vel nimis consuete, id est usualiter, sicut postea non satisfaciat Deo confitendo et corpus affligendo, et eleemosynas dando. Illi namque peccatum ad poenam imputabitur, qui post peccatorum tectionem criminaliter, vel nimis consuete peccat, sic ut [Col. 0760A] postea Deo non satisfaciat. Unde propheta: »Si averterit sejustus a justitia, nunquid vivet?« (Ezech. XVIII, 27.) Nec est in spiritu ejus, id est in anima beati viri dolus. Quod est dicere: Et ille vir beatus est qui non deficit, sed in bono proposito suo perstat, quoniam ille dolosum spiritum dicitur habere, qui cum Deo fidem promiserit, et obedientiam opere complere perseveranter abnuit. Per hoc autem datur intelligi non esse beatum illum qui, quamvis ejus peccata tecta et iniquitates remissae sint, tamen in spiritu dolosus est. Unde scriptum est: »Melius est non vovere, quam post vota non perficere (Eccl. V, 5).« Sequitur. Quoniam tacui, etc. Quod sic exponitur: Nunc intelligo quod beati sunt quorum remissae sunt iniquitates. etc. Aliis vero minime, hoc autem tacui, id est non [Col. 0760B] intellexi, dum per liberum arbitrium me beatificari posse putavi. Bene tacere ponitur pro non intelligere! Sicut enim loqui mentem dicimus dum intelligit, ita quoque tacere dum non intelligit. Dico quia quod nune dico prius tacui. Et quoniam tacui, inveteraverunt ossa mea, id est debilitata sunt ratio, liberum arbitrium, virtutesque meae, quae ossa, pro sui similitudine, dicuntur. Inveteraverunt ponit, a similitudine vestis, quae quanto veterior tanto de bilior est. Quasi diceret: Quia per me sufficere praesumpsi, ossa mea in quibus confidebam debilitata sunt! Dico quia tacui, dum tamen clamarem tota die, id est jugiter. Illud idem quod tacebam. Quod est dicere: Dum ipsa mea miseria, quasi clamore, comprobarem illud quod in intellectu tacebam, scilicet [Col. 0760C] illos solos beatos esse, quorum remissae sunt iniquitates, etc.

Exponit vero quomodo clamabat, sic: Vere clamabam, quoniam manus tua, id est vindicta tua, o Deus, quam de me accepisti, ideo quia sic tacebam, die ac nocte, id est assidue gravata est super me, id est gravis et ponderosa facta fuit super me. Quasi dicat: Ipsa miseria quam vindicta tua mihi gravissimam inferebat, illud quod tacebam clamabat, ossium scilicet meorum debilitatio. Dico quod manus tua gravata est, et cum gravaretur, tandem conversus sum ad te intelligendo quod prius tacebam. Et hoc in aerumna mea, id est in consideratione aerumnae meae. Quasi dicat: Considerando aerumnam meam, ab eadem admonitus sum ut ad te converterer, [Col. 0760D] et sic conversus sum. Dico in aerumna quae vere fuit aerumna, dum configitur spina, id est dum configeretur in me peccatum, quod dicitur spina eo quod pungat in conscientia ad modum spinae, quae corpus pungit. Dum ponitur configitur, innuit quia multa peccata in eo simul figebantur. In alia translatione habetur, dum exardesceret messis mea. Quod est dicere: Dum destruerentur virtutes meae, quae messis dicuntur, eo quod eis anima sustentatur ne pereat, sicut messe corpus sustentatur dum comeditur. Dico quod conversus sum. Et conversus delictum meum cognitum tibi feci. Potest et hoc quod hic expositum est alio modo exponi et distingui, scilicet sic: Dixi quod conversus sum. Et sic confracta [Col. 0761A] est in me spina, id est superbia. Spina dicitur ossium collectio illa, quae a collo usque ad renes attingens, corpus erectum esse facit. Quae si frangatur, illico corpus incurvatur et humiliatur. Ideoque pro superbia ponitur. Superbia namque cor hominis adversus Deum erigit. Si vero confringatur cor, protinus erga Deum humiliatur. Dico quia confracta est in me spina, et dum confringitur, id est dum confracta est in me spina, id est superbia, cognitum feci, id est manifestavi tibi dilectum suum: Non quod prius ignorares, sed quia prius excusando me, quantum ad me, non quantum ad te 94 abscondebam, confitendo et me accusando manifestum tibi esse intellexi illud delictum, et injustitiam meam non abscondi, sicut prius, sed confitendo manifestavi sicut [Col. 0761B] et delictum: delictum quidem dicitur, quando quod faciendum esset derelinquimus, sicut bene facere, Deum colere; et caetera talia; injustitia vero cum quod faciendum non est, facimus, ut hominem occidere, aliena rapere, et caetera talia Dico quia cognitum feci.

Et exponit quomodo, sic: Et hoc prius dixi, id est mente statui, sic aiens: Confitebor injustitiam meam Domino et hoc faciam adversum me agens, id est accusabo me de iniquitate mea, confitendo eam Domino, qui prius superbe me excusabam, hoc dixi ego: Et non abscondi, et ideo tu misericors remisisti impietatem peccati mei. Non solum peccatum, sed et impietatem ipsius peccati, id est superbiam peccati non confessi. Ostenso hoc, quia per confessionem [Col. 0761C] venit ad remissionem, ne putaretur ipse solus qui prius peccator fuerat remissione eguisse, sancti vero minime, subdit: Dico quia tu remisisti, remissione qua non solus ego, sed pro hac orabit omnis sanctus ad te, ad obtinendum scilicet, in tempore opportuno, id est in hoc saeculo, quod aptum est ad poenitendum. Futurum enim ad hoc inopportunum est. Unde Apostolus: »Ecce nunc tempus acceptabile (II Cor. VI, 2).« Dico quod orabit. Et haec oratio non erit infructuosa, verumtamen, quamvis futurus sit in diluvio aquarum multarum, id est in die judicii, quae continebit multas tribulationes et subitas, ad eum non approximabunt illae aquae, id est tribulationes; dies judicii diluvium dicitur, quod ex improviso veniet sicut diluvium ex improviso advenit. Unde in [Col. 0761D] Evangelio: »Dies Domini, sicut fur veniet (I Thes. V, 2).« Quod est ac si dicat: Bono suo orabit, ideo namque in die judicii nullis tribulationibus attingetur. Facit autem ad Deum apostropham, orans ut qui se a superiori tribulatione, ab impietate eripuit, eripiat quoque ab exteriorum inimicorum tribulatione, qui multis modis volunt eum devocare. Et hoc sic dicit: Dico quod remisisti impietatem. Ergo similiter, tu qui es refugium meum, id est ad quem fugi a tribulatione intimiori, quae circumdedit, id est multum occupavit me, scilicet ab impietate peccati. Et qui etiam es exsultatio mea, id est causa exsultationis eruens me ab ea, erue quoque me a circumdantibus me, id est valde persequentibus me tribulationibus [Col. 0762A] et suggestionibus, ne eis cedam. Quod est dicere: Fac me perseverare, ne deficiam; et hoc facere debes, nam promisisti mihi hoc in interiori, sic dicens: Ego dabo tibi intellectum, et instruam te in via hac qua gradieris. Praeposterate legendum est hoc: Ego instruam, id est docebo te in via hac qua gradieris, id est docebo qualiter incedere debeas per viam mandatorum meorum. Et postea non relinquam, sed firmabo super te, id est firmiter ponam super te, ne deficias, oculos meos, id est benignitatem meam. Quod est dicere: Te perseverare faciam. Et sic dabo tibi intellectum ut intelligas arcana consilia mea; aliter enim non haberes intellectum.

Facta oratione pro se, adhortatur auditores ne repellant a se intellectum remissionis, sic: Dico [Col. 0762B] quia Deus mihi remisit impietatem, et ut vobis similiter remittat, nolite fieri sicut equus et mulus, quibus non est intellectus, id est qui sunt irrationabiles. Quod est dicere: Nolite fieri comparabiles equo et mulo, ut sitis stupidi et pigri ad hunc intellectum remissionis, ad modum muli, qui stupidum animal est et pigrum. Et nolite superbi esse, ut putetis vos per liberum arbitrium posse beatificari, ad modum equi, quod animal superbum est. Orat etiam pro eis, quia videt eos ad hoc per se insufficientes, sic: Dico ne fiant sicut equus et mulus; sed quoniam hoc per se cavere non possunt, tu Deus in camo et freno maxillas eorum constringe, qui non approximant, id est qui per se insufficientes sunt approximare ad te, id est ad tui obedientiam [Col. 0762C] et cognitionem. Quod dicit maxillas eorum constringe, idem est ac si dicat eos constringe. Similiter quia posuerat equus et mulus, qui per maxillas stringuntur, 95 ab eorum similitudine ponuntur. Per camum quidem intelligimus gravius gubernaculum; per frenum autem levius. Camus quippe qui vulgo canifrenum dicitur, non capistrum, ut plures asserunt, gravius freno coercet equum. Sic et piissimus gubernator, illos qui graviori egent gubernaculo, gravius constringit tribulationes inferendo, ut castigati non pereant. Quibus autem leviori opus est gubernaculo, levius constringuntur. Unde Prosper: »Misericorditer adhibet temporalem severitatem, ne juste inferat aeternam damnationem.« Et Salomon: »Castigat Deus omnem [Col. 0762D] filium quem recipit.« (Prov. III, 12; Hebr. XII, 6.) Dico, nolite fieri sicut equus et mulus. Quod si fiatis, malo vestro fietis. Nam in futuro multa erunt flagella peccatoris: illius, scilicet qui hic nolet remissionem adipisci. Sperantem autem hic in Domino remissionem, misericordia circumdabit, id est amplectetur penitus in futuro, et in anima et in corpore. Per hoc autem multum invitat non sperantes, ut sperent in Domino, nam sic misericordia circumdabuntur. Facit etiam apostropham ad sperantes, adhortans eos ut de spe bona non in se, sed in Domino laetentur, sic dicens: Ergo quia sperantem in Domino circumdabit misericordia, laetamini pro spe vestra, in Domino, id est in laude Domini, o [Col. 0763A] justi, non in vobis, attribuendo vobis spem istam. Et non parum laetamini, sed exsultate, id est valde laetamini: quae laetitia corporis etiam saltatione demonstretur. Et etiam gloriamini in Domino, id est gloriam vestram attribuite Domino: non meritis vestris, o vos omnes recti corde, id est justi rectum habentes cor in cogitando bona, non distortum in cogitando perversa, ut Apostolus ait: »Qui gloriatur in Domino glorietur (I Cor. I, 31).«



IN PSALMUM XXXII.

Titulus trigesimi secundi. Psalmus David, id est fidelium quibus dictum est in praecedenti psalmo: Laetamini in Domino, exsultate justi: exhortantium se ut exsultent in laude Domini, scilicet ut laudent eum et in cithara et in psalterio. Et etiam cantent [Col. 0763B] ei novum canticum in vociferatione. Praetendit autem honestissimas causas cur hoc faciendum sit. Ostendit etiam in finem, nullum nisi Dei gratia adjuvante salvari. Dicit ergo:

Exsultate justi in Domino, id est in laude Domini. Quod est dicere: Exsultantes laudate Dominum. Et exsultandum vobis est in hoc: Nam vos rectos corde, id est justos decet laudatio Domini. »Non est enim speciosa laus in ore peccatoris:« (Eccl. XV, 9), illius scilicet qui resipiscere non vult et rectus fieri. Exponit vero per partes in quo laudent eum, sic: Dico, exsultate, in hoc scilicet. Confitemini Domino in cithara, id est laudate Dominum in laude mortificationis carnis vestrae. Quod est dicere: Mortificate membra vestra, etc. Bene vero [Col. 0763C] mortificatio haec cithara dicitur: Nam ab inferiori parte, id est a sensualitate mortificata resonat Deo, id est eum laudat. Non voce, sed ipsa sui evidentia ad modum citharae, quae ab inferiore concavitate resonat. Sensualitas namque per carnis mortificationem mortificatur, ne tantum ut prius vanitati sit intenta. Et in psalterio decem chordarum, id est in psalterio habente decem chordas, psallite illi. Quod est dicere: Laudate eum in vivificatione mentis vestrae, quae vivificatur per decem chordas quas habet, id est per completionem decem legis praeceptorum, quae dicuntur chordae, eo quod suavem Deo cantum non in voce vel sono, sed in ipsa rei evidentia reddant, ac modum chordarum dulcem cantum resonando reddentium. Merito quippe laus vivificatae [Col. 0763D] mentis psalterium dicitur, eo quod a superiori, id est digniori parte nostri resonat, scilicet a mente ad modum psalterii ex superiori concavitate resonantis. Et cantate ei canticum 96 novum, id est laudate eum novo cantico, scilicet completione praeceptorum quae novus Adam construxit: in qua Deus delectatur sicut in cantico. Unde Apostolus: »Exuentes veterem hominem cum actibus suis, induite novum hominem qui secundum Deum creatus est (Ephes. IV, 24);« scilicet »Diligite inimicos vestros, benefacite his qui oderunt vos (Luc. VI, 27).« Et: »Vendite omnia quae habetis, et date pauperibus, et sequimini me, dicit Dominus (Matth. V, 44; Luc. IX, 12).« Et etiam talia praecepta complete, [Col. 0764A] quae noviter a Christo data sunt, non etiam in lege veteri habita, quae sic dicebat: »Diliges amicum, et odio habebis inimicum.« Dico, cantate ei novum canticum, et non remisse. Sed bene psallite ei in vociferatione, id est in nimia mentis intentione laudate eum, quae ideo vociferatio dicitur, qnia nimis ad modum elementariae vociferationis impetrationem expetit. Unde scriptum est: »Maledictus homo, qui fecerit opus Dei negligenter (Jer. XLIII, 10),« id est sine intentione. Subdit autem causas quare confitendum sit et psallendum. Sic dico Confitemini, psallite. Et sic faciendum est quia rectum est verbum Domini. Quod est dicere quia hoc verbum, id est praeceptum cantandi est Domini; et ideo rectum. Est enim rectum ut servo Dominus et creaturae creator [Col. 0764B] imperet. Et ideo cantate et confitemini ei, sicut dicimus, operando: quia omnia opera eis quae ipse praecepit operari, sunt recta in fide positis, quamvis incredulis videantur injusta. Unde scriptum est: »Nisi credideritis, non intelligetis (Isai VII, 9).« Et ideo adhuc cantate et confitemini; quia diligit naturaliter misericordiam et judicium. Quasi dicat: Cum ipse naturaliter misericors sit, miserebitur vestri, si ei cantaveritis, juxta illud Joelis: »Misericors est, et praestabilis super malitia.« (Joel. II, 13). Et cum ipse naturaliter justus, justum judicium diligat, justo judicio vos damnabit nisi ei cantaveritis et confessi fueritis. Unde scriptum est: »Mihi vindictam, et ego retribuam, dicit Dominus.« (Deut. XXXII, 35; Rom. XII, 19). Dico quod diligit [Col. 0764C] misericordiam. Et inde hoc videri potest, quia misericordia Domini plena est terra, id est Ecclesia, quae Dei terra est, quam praedicatoribus excolit. Exponit autem quomodo misericordia sit plena, sic: Vere plena est misericordia; hac scilicet, Verbo Domini, id est per Filium Domini coeli, id est praedicatores firmati sunt in fide et sanctitate. Et postea omnis virtus eorum quam habent in innocentia et sanctitate, confirmata) est spiritu oris ejus, id est per Spiritum sanctum, qui non solum a Patre, sed etiam a Filio procedit. Qui Filius os Dei dicitur, eo quod nobis per eum Dei secreta revelata sunt, sic ore cordis secreta revelantur.

Nam cum ipsi prius per Christi doctrinam et fidei et sanctitatis essent virtute firmati, per sanctum [Col. 0764D] postea spiritum in eadem virtute sunt omnino confirmati. Qui nimirum per Isaiam »spiritus consilii et fortitudinis dicitur (Isa. XI, 2),« eo quod fortes faciat et firmos. Dico quod virtus eorum est confirmata Spiritu oris ejus. Quae ad hoc est confirmata ut sit congregans, id est conjungens aquas maris, id est iniquos, qui defluendo per illicita sicut aquae defluunt: amari Deo sunt ut mare, sicut aquae congregantur in utre. Quod est dicere: Virtus eorum conjungit et constringit per legem impositam in unitate fidei et dilectionis et operationis, eos qui prius ad modum voluntatis eorum per quaelibet illicita defluebant; sicut aquae quae prius defluentes erant in utre conjunctae a defluendi facultate coercentur. [Col. 0765A] Vel sic: Congregans sicut in utre, id est utpote in utre. Quod est dicere: Conjungens eos in unitate Ecclesiae, quae uter bene nuncupatur, cum ex eis solummodo constituatur. Qui mortificati sunt in carne, sicut uter fit ex mortuorum animalium pellibus, juxta illud Apostoli: »Qui autem sunt Christi, carnem suam crucifixerunt (Gal. V, 24).« Dico congregans aquas; et non solum pravas aquas, sed etiam (quod mirabilius est) ponens etiam abyssos, id est illos qui profundissimi sunt in peccatis, ut abyssus est profundissima in thesauris. Quod est dicere: Illos qui abyssi sunt ex abyssis thesauros facis, id est adeo doctrina et sanctitate 97 refertos, ut et alios inde locupletent, ad modum thesauri divitiis saecularibus saeculares locupletantis. [Col. 0765B] Unde Apostolus: »Habemus thesaurum istum in vasis fictilibus (Cor. IV, 7).« Causis ostensis, ad exhortationem revertitur, sic: Ergo quia rectum et verbum Domini, et opera ejus in fide, et diligit misericordiam et judicium, timeat eum casto timore omnis terra, id est Ecclesia: »Initium enim sapientiae timor Domini (Psal. CX, 10).« Et Apotolus: »Cum metu et tremore vestram salutem operamini (Phil. II, 12).« Orat etiam pro eis, sic: Dico: Timeat; quoniam autem per se insufficientes sunt, ab eo, id est ab ejus gratia commoveantur ad timorem omnes inhabitantes, non deserentes, orbem, id est Ecclesiam. Quae Dei orbis est, ut in psalmum XXIII diximus.

Conjungit quoque causas alias quare timendus [Col. 0765C] sit, sic: Dico timeat, et timendus est, quoniam ipse, adeo potens, dixit, non verbaliter, sed in sua dispositione constituit, et facta, id est formata, sunt omnia, ut in Genesi historialiter legitur. Ipse mandavit, id est praecepit in sui dispositione, et creata sunt, rudi et informi creatione. Quod est dicere: Materia eorum unde ipsa postea formata sunt, id est elementa informia, coelum scilicet et aer et terra, creata sunt, ut in Genesi legitur: »In principio creavit Deus coelum et terram (Gen. I, 2.)« Terra autem erat inanis et vacua, etc. Dico quod facta sunt; mandavit, et creata sunt. Et per hoc, imo quia omnia quae ipse dicet et mandabit fient similiter. Ea vero quae gentes stultae et supervacuae adversus Deum et Ecclesiam verborum consilio [Col. 0765D] disponunt, et quae etiam cogitant, non fient. Nam Dominus dissipat, id est destruit illa consilia gentium; reprobat autem cogitationes populorum, id est gentium, quae supervacuae putant Ecclesiam minis, aut tribulationibus, aut suggestionibus devorare. Et non solum consilia plebis, sed etiam reprobat consilia principum, id est reprobando ea, deducit ad nihilum, ut non praevaleant suis. Unde Salomon: »Non est prudentia, neque consilium, neque fortitudo contra Dominum (Prov. 21, 30).« Et notandum quod non omnes cogitationes sive consilia eorum dissipat; quaedam enim ad utilitatem Ecclesiae sive ad impiorum justam damnationem fieri permittit, videlicet suos persequi, affligi, occidi; [Col. 0766A] malos etiam florere in terrenis. Sed quae ad suorum incommodum complerentur, omnino reprobat et destruit, videlicet ne eorum exemplo sive suggestioni cedant; et si qua praeter haec sunt, quae suis completa noceant. Dico quod cogitationes et consilia populorum et principum reprobantur et dissipantur. Consilium autem Domini, id est consilium quod verbaliter disponunt fideles ad Ecclesiae utilitatem, cooperante gratia Domini, manet in aeternum. Id est non dissipatur. Et non solum consilium, sed et cogitationes cordis ejus, id est illa quae cogitant ad utilitatem suam et aliorum corda fidelium suorum, manent eundo in generationem hanc praesentem, et generationem futuram, id est manent in aeternum. Et hoc totum est ac si dicat: Vere Deus timendus [Col. 0766B] est a vobis, quia potens est dissipare consilia quae contra vos sunt. Potens quoque est in aeternum statuere quae a vobis, operante eo consilio, fiunt et cogitantur. Gentes autem timendae non sunt, cum earum consilia cito dissipentur. Unde Dominus in Evangelio: »Nolite timere eos qui occidunt corpus; animam autem non possunt occidere. Sed potius eum timete qui corpus et animam potestatem habet mittere in gehennam ignis (Matth. X, 28).«

Dixi quod Dominus adeo potens est quod ipse dixit et facta sunt, et dissipat consilia gentium et consilium ejus manet in aeternum. Ergo quia tantus est, beata est gens cujus est Dominus Deus ejus, id est quae Deum suum reputat Dominum, ut ei obediat [Col. 0766C] in omnibus, nec serviat ventri neque vitiis. Et hoc, quod Deum reputant Dominum, non habent ex se. Sed populus ille beatus est, quem elegit Dominus, id est separavit a massa perditorum, in haereditatem sibi, id est ad hoc ut sint haereditas sua. Quasi dicat: ad hoc elegit eos Dominus ut cum sint possessio ejus, colant eum ut Dominum, 98 et per hoc sint beati. Unde Apostolus: »Nemo potest dicere Dominus Jesus, nisi in Spiritu sancto. (I Cor. XI, 3).« Exponit vero quomodo elegit. Sic scilicet elegit: Dominus respexit de coelo, id est cum summus esset et invisibilis, visitavit genus humanum de humana natura Christi. Unde Apostolus: »Ubi venit plenitudo temporis, misit Deus Filium suum natum de muliere,« etc. (Gal. IV, 4.) Dico quod respexit de coelo [Col. 0766D] coelorum Christo, et per illud coelum vidit (ut misereretur) omnis modi filios hominum, Judaeos scilicet et gentes, pauperes et divites, servos et liberos.

Quod est dicere: Misertus est omnis modi filiorum hominum. Ubi nos hic habemus filios hominum, Hebraei habent filios Adae. Sed bene ponitur filios hominum, priorum scilicet hominum Adae et Evae. Qui non solum filii sunt in genere, sed et filii in crimine. Dico quod de coelo respexit, et non solum de coelo, sed etiam respexit super omnes, id est omnis modi qui habitant terram, id est qui manent in hac terra, de praeparato habitaculo suo, id est per doctrinam apostolorum, qui sunt habitaculum ejus praeparatum, id est ab eo gratuita voluntate electum. [Col. 0767A] Unde ipse in Evangelio: »Non vos me elegistis, sed ego elegi vos (Joan. XV, 16).« Vel sic: Respexit qui superior erat super omnes qui habitant terram suam, id est qui possident et dominantur terrae suae, id est carni. Dico ipse respexit. Ipse dico qui post finxit sigillatim vel singulatim corda eorum. Quod est dicere: Quoniam eis non sufficeret, si solummodo respiceret, remittendo peccata, et postea eos desereret, constituit eis singularia corda, id est varias bonas voluntates, juxta Apostolum, dicentem: »Unusquisque proprium donum habet a Deo; unus quidem sic, alius vero sic (I. Cor. VII, 7).« Bene vero ponit finxit, id est facile composuit. Fingere namque dicimus, facile componere aliquid de cera vel luto, sive aliqua molli materia. Quia vero adhuc [Col. 0767B] non sufficeret fingere corda, addit: Qui intelligit omnia opera eorum. Compendiose positum est. Quod est dicere: Qui facit eos facere opera ad intellectum pertinentia. Quasi dicat: Non vana opera et irrationabilia; sed talia quae sunt secundum hoc quod ipsi intelligunt.

Hujusmodi vero grammatica invenitur in Apostolo, cum dicit: »Spiritus postulat pro nobis, id est nos postulare facit, gemitibus inenarrabilibus (Rom. VIII, 26).« Dico quod respexit, et finxit, et intelligit. Et sic salvatur unusquisque fidelis dictus rex, eo quod sese regat, a malis coercendo, et gigas, eo quod sit fortis in bene operando. Sed non salvatur rex ille per multam virtutem, suam scilicet: Et ipsemet gigas existens non salvabitur in multitudine, [Col. 0767C] id est per multitudinem virtutis suae reputatae. Quod est dicere: Concedo quidem quod per multam virtutem Dei gratia datam salvabitur, sic tamen ut eam suam esse non reputet. Nam si eam suam, id est ex se esse reputaret, non salvaretur. Dico quod ille qui rex est et gigas, non salvatur per multam virtutem suam reputatam. Si quis vero non existens rex et gigas ascenderit equum, id est superbam cogitationem, putando per se salutem attingere; quae cogitatio bene per equum designatur, quod superbissimum animal est, equus, id est, cogitatio illa fallax est ad salutem adipiscendam. Quod est dicere: Decipiet eum cogitatio sua. Non enim salutem attinget, ut cogitat. Unde legitur: »Si quis putat se aliquid [Col. 0767D] esse, cum nihil sit, ipse se seducit. (Gal. VI, 3).« Et non solum fallax erit equus illius qui rex non erit et gigas in virtute, sed et si rex et gigas abundans prius in virtute, equum ascenderit in abundantia virtutis suae, id est etiam per virtutem qua prius abundabat, non salvabitur. Ad nihilum enim redigitur, juxta illud Ezechielis: »Justitiae ejus quas fecerat, non recordabuntur (Ezech. XVIII, 22).« Hoc autem quod dicit: Non salvatur rex et fallax equus, etc., ad hoc ponit ne quilibet per se salvari praesumat, sed Dei gratiae sui salutem attribuat. Diceret aliquis: Cum per se non salvetur, quomodo ergo salvatur? Respondetur. 99 Ecce in evidenti pono per quod salvabitur. Oculi Domini, id est benignitas, sunt super timentes eum, respicientes [Col. 0768A] ut in bono perseverent; et in eis, id est super eos metuentes. Dico esse oculos Domini qui sperant super, id est de misericordia ejus. Quod est dicere: Qui non timent eum metu poenae, sed spe misericordiae. Unde per Salomonem dicitur: »Qui timet Deum, faciet bona (Ecch. 15, 1).« Dico quod oculi Domini sunt super metuentes eum, ad hoc scilicet ut in futuro eruat a morte, id est a damnatione animas eorum, et hic interim alat eos, id est corroboret pane vitae, id est bona operatione et intellectu bono. Eos dico positos in fame justitiae, id est in nimio desiderio. Nisi vero justitiam esurirent, non eos ita aleret. De quibus idem in Evangelio: »Beati qui esuriunt et sitiunt justitiam (Matth. V, 6).« Ergo quia oculi Domini sunt super metuentes [Col. 0768B] eum, ut eruet et alat; anima nostra sustinet, id est patienter expectat Dominum. Et hoc bona fiducia, cum inde jam arrham habeat, hanc scilicet: Quoniam adjutor ad bene operandum, et protector noster est, ne cadamus in tribulationibus. Dico quod sustinet Dominum, et bono suo. Quia tandem in eo, id est in adeptione ejus, laetabitur cor nostrum, id est anima nostra. Et ut tunc laetari possimus, speravimus, id est spem laetitiae habuimus: et adhuc etiam habemus in nomine sancto ejus degentes, id est in magnificatione sancti nominis ejus. Quod est dicere: Ad hoc intendentes, ut nomen sanctum ejus magnificemus. Hoc autem est expositio, quomodo anima nostra sustinet Dominum, quod superius dixi; scilicet sustinet eum sperando in nomine [Col. 0768C] ejus. Vel sic: Speravimus in nomine sancto ejus, id est in eo quod designatur nobis per nomen sanctum ejus; quod est misericors; quod sibi antonomastice attribuitur. Quod est dicere: In misericordia ejus speravimus. Ergo quia in nomine tuo et speravimus et speramus, oramus: Domine, fiat in futuro misericordia tua super nos, id est, descendat beatitudo misericordiae tuae super nos debiles et infirmos; quemadmodum speravimus, id est spem posuimus in te. Quod est dicere: Non fiat super nos remisse, sed tam ample quemadmodum ample sparavimus in te.



IN PSALMUM XXXIII.

[Col. 0768D] Titulus trigesimi tertii. Psalmus David cum immutavit vultum suum coram Abimelech, et dimisit eum, et abiit. Historia nobis in hoc titulo innuitur, quae talis est. David, invidia Saulis a regno Judaeorum expulsus, eo quod de eo canebatur: »Saul percussit mille, et David decem millia (I Reg. XVIII, 7; I Reg. XXI, 11),« David ad Achis Philistaeorum regem confugit, ibique aliquandiu latuit. Qui etiam Achis communi nomine principum terrae Philistaeorum Abimelech dicebatur. Omnes enim Philistaei reges, quoquo nomine prius vocarentur, communiter Abimelech dicebantur: sicut Aegypti reges Pharaones. Quoniam autem David in Judaea prius manens Goliam, qui Philistaeus fuerat, multos quoque Philistaeorum interfecerat: unde etiam de [Col. 0769A] eo ut superius diximus, canebatur: »David percussit decem millia,« Philistaei contra eum partim odio et invidia, partim vero metu commoti. Timebant enim eum, cum esset et in bello strenuus, regnum eorum esse occupaturum; apud Achis illum frequenter accusando, ut ad eum interficiendus David adduceretur effecerunt. Qui cum ad occidendum quaerebatur, in porta civitatis manentibus tympanisabat. Ast ubi, mortis suae consilio sancti Spiritus indicio revelato, se vi nullatenus evadere posse cognovit, insaniam sibi affore simulando epilepticorum more, spumas in barbam emittendo, et sese manibus deferendo, vultu quoque penitus immutato, pronus coepit volutari. Quaesitores tamen ejus, qui ab Achis misi fuerant, quamvis eum insanire crederent, [Col. 0769B] eum arripientes, ad regem attuleruut. Quo viso, et insano existimato: »Ut quid mihi, inquit, arreptitium hunc adduxistis?« (I Reg. XXI, 11.) Protinus igitur dimissus abiit David et evasit. In hac autem historia diligenter inspecta talis juxta Augustinum continetur Christi figura. Per David enim 100 apud Abimelech latitantem, Christi humanitas intelligitur, quae vehementem a diaboli membris, quae per Saulem figuratur, persecutionem sustinens, apud Judaeos qui per Abimelech denotantur, aliquandiu humiliter latuit. Bene vero Saul qui appetitus interpretatur, diabolum exprimit: quem iniquorum operatio mala et devotio frequenter appetit. Convenienter quoque per Abimelech, qui regnum patris interpretatur, Judaei designantur: qui saeculariter [Col. 0769C] per patres suos, David scilicet regis contemporaneos, ejusdem David regis regnum fuerunt: qui Christi pater secundum carnem dictus est, eo quod de ipsius semine Christus natus est. Unde in Evangelio caecum dixisse legimus: »Fili David, miserere mei (Marc. X, 47.«). Qui David, id est Christus cum apud Abimelech, id est Judaeos a Pharisaeis et summis sacerdotibus et Scribis accusatus, ad perniciem quaereretur, in porta civitatis manentibus tympanisavit, id est apostolis in fide jam positis, quae introitus est Hierusalem civitatis aeternae, sonum dulcem de tympano protulit: doctrinam scilicet carnis mortificandae, et sic dulcem cantum Domino prolaturae, quae per tympanum figuratur; quod ex [Col. 0769D] pellibus mortuorum animalium compositum, dulciter sonat. Qui etiam Christus salivam in barbam emisit, sese manibus detulit: et etiam vultu immutato coram Abimelech insanus visus est, et dimissus ab Abimelech abiit. Salivam in barbam emissit cum apostolis carnem suam comedere, et bibere sanguinem praecepit. Quod praeceptum ideo saliva dicitur, quia multis non intelligentibus, stulte et pueriliter prolatum esse visum est: ad similitudinem salivae de puerorum ore manantis. Unde quidam etiam de discipulis dixisse leguntur: »Quomodo hic nobis carnem suam dabit ad manducandum?« (Joan. VI, 52.) Saliva quidem ista in barbam cecidit, id est in apostolos, qui, viriles ejus milites existentes, eam non abjecerunt, sed diligenter intelligendo [Col. 0770A] susceperunt. Unde Petrus dixisse perhibetur: »Domine, ad quem ibimus? verba vitae aeternae habes (Joan. VI, 68).« Barba vero, quae signum virilitatis est, viriles significat. Sese autem mirabiliter manibus detulit, cum corpus suum et sanguinem in manibus ferens, in coena discipulis tradidit, dicens: »Accipite, hoc est corpus meum (Matth. XXVI, 26)« Et paulo post: »Bibite ex hoc omnes, hic est enim sanguis meus (Ibid.).« Vultum, id est voluntatem sacrificandi, coram Abimelech, id est Judaeis immutavit, cum ipse, qui antea figuraliter sacrificia legalia voluerat, quinque millibus Judaeorum, quos de quinque panibus et duobus piscibus saturaverat, corporis sui et sanguinis hostiam offerendam esse, ut scribitur a Joanne, monstravit. Quare quoque [Col. 0770B] insanus eis visus est non intelligentibus: ideoque ab eisdem Abimelech dictis dimissus. Sic igitur ab eis abiens ad gentes se transtulit: de quibus idem antea dixerat: »Alias oves habeo, quae non sunt ex hoc ovili; et illas oportet me adducere, et vocem meam audient (Joan. X, 16).« Vultus autem pro voluntate ponitur; quia in vultu voluntas saepissime denotatur. Historiae figura et serie prout fuit possibile pertractata, ad tituli verba exponenda accedamus. Psalmus, id est tractatus iste est David, id est Christi; intellectus a fidelibus vel insistendus a fidelibus, id est complendus, cum ipse David, id est postquam ipse Christus immutavit vultum suum, id est voluntatem suam sacrificandi, coram Abimelech, id est Judaeis: et postquam Abimelech dimisit [Col. 0770C] eum Christum, et ipse Christus abiit ad gentes, et ab eis Judaeis recessit. Antea namque quam immutasset vultum, neque psalmus iste intelligebatur, neque a multis complebatur. Et est hic vox primitivorum fidelium, apostolorum videlicet et caeterorum discipulorum promittentium quod, quandoquidem David vultum, id est voluntatem sacrificii immutabit, eum benedicent, id est laudabunt eum bene vivendo, et aliis exemplum bonae vitae tribuendo, secundum quod sacrificium ejus expostulat; et etiam ore. Adhortatur etiam alios ad Deum magnificandum, ostendendo sui exemplo quae utilitas inde sequitur. Docet quoque eos corpus Dominicum et sanguinem non temere, sed cum timore gustare: quid sit etiam [Col. 0770D] timor Domini exponendo. In fine quoque agitur, de eum timore gustantium salute, ut ad gustandum alliciantur; et de malorum non bene gustantium damnatione, ut eos terrendo retrahat, et ad bene gustandum attrahat. Dicit ergo:

101 Benedicam, id est quando quidem David immutavit vultum, laudabo illum existentem Dominum; bene operando, secundum quod vultus, id est voluntas sacrificii ejus, quem immutavit, expostulat. Et hoc in omni tempore, id est in prosperis et in adversis. Et non solum benedicam opere, sed semper laus ejus erit in ore meo, id est semper laudabo eum et ore corporis et ore cordi. Et sic benedicam et laudabo, quod anima, id est vita bona mea in Domino posita, id est in laude et obedientia ejus, laudabitur [Col. 0771A] ab aliis pro bono exemplo suo. Hoc autem quod David immutavit vultum, et ego ideo benedicam Dominum. Audiant aure cordis mansueti, id est fideles, qui non sunt contumaces, sicut illi qui dixerunt. »Quomodo carnem suam nobis dabit ad comedendum? (Joan. VI, 12.)« Et audiendo laetentur, nec contristentur sicut illi contristati sunt. Facit autem fidelium collectio, quae in hoc psalmo loquitur, apostropham ad mansuetos, adhortando eos ad Dominum magnificandum, sic: Ergo quia promitto quod benedicam, et sic opere complebo vos mansueti exemplo mei magnificate Dominum mecum, etc. Potest hoc aliter continuari: Dixi benedicam et laudabo; et ut alii istud idem exemplo mei faciant, audiant aure cordis adhortationem meam quam eis faciam. Et hanc mansueti [Col. 0771B] audiant, id est assentientes, non rebelles, et laetentur de ea, nec contristentur. Quae exhortatio talis est: Magnificate Dominum mecum, id est laudate, sicut ego, et opere et ore. Et hoc non faciamus ego et vos horarie, sed exaltemus nomen ejus, id est magnificemus eum qui Dominus vocatur, exaltatione tendente in idipsum, id est in perseverantiam. Quod est dicere: Exaltemus eum perseveranter. Et in hoc non ideo magnificetis ut aliquid praeter eum inde quaeratis. Sed mei exemplo exquirite Dominum magnificando eum, et ipse vos audiet. Nam ego exquisivi Dominum, id est extra omnia quaesivi Dominum magnificando eum: et ipse exaudivit me, id est audivit ut impetrarem. Et sic ex omnibus tribulationibus meis eripuit me ne cederem eis; non ut eas [Col. 0771C] non paterer; vel eripuit, id est eripiet in futuro. Dico, magnificate. Et ut bene magnificare possitis, accedite ad eum passibus fidei, et accedentes illuminamini intellectu spirituali. Accedendo enim ad Dominum, illuminatur ignorantia. Et postquam illuminati eritis, facies vestrae non confundentur, id est cogitationes quas habebitis de Deo bene intelligendo non conturbabuntur; sicut eorum facies, qui, cum audissent a Domino: »Nisi comederitis carnem filii hominis, non habebitis vitam in vobis (Joan. VI, 60),« abierunt retro. Facies pro cognitione ponitur; quia oculis, qui in facie sunt, cognoscimus; vel quia in facie quilibet citius cognoscitur. Dico: Quia exquisivi Dominum, et exaudivit me. Et hoc non solus feci. Sed ut libentius hoc vos faciatis, scitote quod [Col. 0771D] iste pauper, quem Dominum dixi superius, dicendo: benedicam Dominum, etc., id est Christus, clamavit, id est intenso clamore operis et oris exquisivit Dominum. Et Dominus exaudivit eum, etc. Et hoc, ut superius exponitur: Christus enim cum Dominus omnium esset, pauper factus est, id est Patri obediens per omnia, ut pauper diviti obediens est. Vel potest esse repetitio, quia interposuerat accedite, etc., ut addat: Et loquitur de se fidelium collectio, quae in hoc psalmo agit, ut de tertia persona, sic: Dixi quia exquisivi; et verum est; iste enim pauper qui loquitur, id est ego, clamavit, id est clamore intenso exquisivit Dominum, etc. Sequentia hujus [Col. 0772A] versus non mutantur. Et quia pauper est, clamantem exaudivit, et salvavit.

Immitet angelus Domini in circuitu timentium eum, id est Christus qui est angelus, id est nuntius Domini Patris; qui angelus dicitur magni 102 consilii: immissionem faciet angelorum bonorum in circuitu timentium eum. Quod est dicere: Muniet eos circumquaque angelis suis. Et sic eripiet eos a tribulationibus ne deficiant, vel eripiet in futuro. Unde idem in Evangelio: »Angeli eorum semper vident faciem Patris mei (Matth. XVIII, 10).« Dixi: Accedite et illuminamini; et sic gustate corpus Domini et sanguinem. Dominus enim dicit: »Qui manducat me, vivit propter me (Joan. VI, 57).« Et gustando videte, id est cognoscite ipsa rei experientia [Col. 0772B] in futuro cum beatificabimini, quoniam Dominus quem gustabitis suavis cibus est, id est, delectabilis, dans vitam fidelibus. Unde in Canticis sponsa de sponso: »Fructus ejus, id est corpus et sanguis, dulcis gutturi meo (Cant. II, 3).« Dico videte in futuro: et hic interim sperate quia videbitis. Beatus enim vir erit qui sperat in eo. Dixi: Magnificate, et accedite et gustate: et sic timete, id est, cum timore veneramini Dominum omnes sancti ejus. Et bono vestro timebitis; quoniam non est inopia veri boni timentibus eum. Unde alibi dicitur: »Timentibus Deum nihil deest (Eccl. I, 28).« Dixi quod timentibus non est inopia; divites autem eguerunt et esurierunt. Praeposteratum est. Quod est dicere: Divites spiritu, id est superbi, esurierunt, et esurient [Col. 0772C] semper, id est desiderabunt illud bonum. Nullus enim adeo impius qui summum bonum non desideret, quamvis ad ipsum recte non tendat. Et eguerunt illo bono et egebunt semper, id est carebunt. Unde Dominus in Evangelico. »Facilius est camelum per foramen acus transire, quam divitem in regnum coelorum intrare (Matth. XXIX, 24),« divitem spiritu scilicet. Quia vero posuerat non est inopia timentibus eum, exponit non est inopia, sic. Dico quia divites eguerunt et esurierunt; inquirentes autem Dominum, id est pauperes et timentes, valde quaerentes Dominum, non minuentur omni bono, id est nunquam habebunt minus, quod ipsi quaerent Dominum qui est omne bonum, id est, cum sit summum bonum, ab ipso est omne bonum. Quia vero dixerat, timete, [Col. 0772D] ut postea doceat eos timorem Domini, sic adhortatur ad audiendum: Dixi, timete. Et ut sciatis timere, o vos, filii, non secundum carnem sed secundum doctrinam, venite passibus affectionis, et audite me auditu cordis, et sic timorem Domini docebo vos. Ut autem magis instiget ad hoc quod dicturus est, sic quasi interrogative praehortatur eos: Dico quod docebo vos. Et ne frustra doceam, quis est homo qui vult vitam? Et exponit quam vitam, cum adjungit scilicet: quis est homo qui diligit videre ipsa rei experientia dies bonos, id est dies vitae aeternae, in quibus nulla tribulatio erit, ideoque boni dicuntur. Isti vero dies mali dicuntur, non quod in essentia sua [Col. 0773A] mali sint, sed quia in eis mala diversarum tribulationum immineant. Hoc autem est ac si dicat: Tu homo, qui vis vitam, audi quidquid alii faciant; et sic docebo te timorem Domini, scilicet prohibe linguam tuam a malo, id est ab amaris verbis. Et quia quidam non amari in verbis dolosa loquuntur, et sic timentes non sunt, addit: Et labia tua ne loquantur dolum, id est dolosa verba; et etiam diverte a malo actu; et quia non sufficeret, fac bonum, et hoc non pro humano favore, sed per haec inquire pacem aeternam; et non tepide, sed persequere eam, id est perseveranter sic inquire eam. Quod est dicere: Cum diverteris a malo, et feceris bonum, fac hoc contuitu pacis aeternae, id est Christi, qui est pax vera. Juxta illud Apostoli: »Ipse est pax nostra, [Col. 0773B] qui fecit utraque unum (Ephes. II, 14).« Dico, diverte a malo, etc. Et ad hoc te Deus adjuvabit.

Oculi namque Domini sunt super justos respicientes, id est gratia ejus respicit super eos ut confirmet, ne deficiant a similitudine illius, qui quem diligit respicit. Et aures, id est ipsa gratia, sunt in preces eorum, id est prope preces eorum, ut exaudiat eos, et sit eis cooperator in bonum. Gratia vero bene dicitur et auris et oculus, eo quod per eam a Domino et exaudiamur et videamur. Vel quod dicit prohibe linguam 103 tuam a malo, specialiter legi potest sic: Dixi: Gustate et timete, id est cum timore gustate. Et ut cum timore gustes, tu qui vitam diligis, prohibe linguam tuam a malo, id est a blasphemia sacramenti; et etiam labia tua ne loquantur [Col. 0773C] dolum, id est verba dolosa de ipso sacramento, ut dicas bene de eo, et male intelligas. Caetera vero non mutantur. Hoc autem quod dicit prohibe linguam etc., non est timor Domini, sed effectus timoris. Et per effectum causam designat. Sequitur: Vultus autem, etc. Quia dixerat oculos Domini super justos esse, ex opposito ostendere intendit quid malis continget, ne sese putent impunitos, sic: Dico quod oculi Domini sunt super justos. Ex opposito autem vultus, id est vultuositas Domini est super facientes mala, id est ira ejus super eos, ut perdat de terra viventium etiam memoriam eorum, ut nec de eis ibi mentio fiat nec oratio. Vultum pro ira ponit, quia ira solet in vultu apparere. Ira vero Dei nihil aliud [Col. 0773D] est quam vindicta. Dixi quod aures Domini sunt in preces eorum. Et hoc potest videri per simile. Nam clamaverunt justi, id est clamore intenso egerunt justi in veteri lege, Abraham scilicet et Isaac, et caeteri hujusmodi. Et Dominus exaudivit eos: et sic ex omnibus tribulationibus eorum liberavit eos. Ideoque per exemplum eorum potest comprobari quod juxta, id est prope est Dominus his qui sunt contribulato corde, id est illos exaudit qui scindunt corda, gemendo de peccatis, et non vestimenta. Et ipsos justos humiles spiritu, non superbos, salvabit. Causae insertio. Quod est dicere: Ideo salvabit quia sunt humiles in spiritu. Et necesse est ut salvet. Multae namque sunt tribulationes justorum, et quae per se contingunt, ut febricitari, et caetera hujusmodi; [Col. 0774A] et quae ab aliis inferuntur, ut flagellari, occidi. Et ex omnibus his liberabit eos Dominus. Hoc autem est expositio hujus quod superius posuit: humiles spiritu salvabit. Dico quod salvabit in futuro. Et interim custodit Dominus omnia ossa, id est omnes virtutes eorum, sic quod unum ex eis non conteretur, id est non destruetur. Dixi quod justos salvabit, postquam scilicet morientur morte corporali, quae erit eis porta vitae. Mors autem peccatoram non erit porta vitae, sed pessima erit, id est porta mortis perpetuae. Et dixi: Dominus custodit ossa eorum justorum ne peccent. Et ex opposito qui oderunt justum, id est peccatores, delinquent eundo de malo in pejus. Exponit autem quomodo liberabit justos, et quomodo custodit hic justos, sic: Dico quod liberabit [Col. 0774B] justos, scilicet redimet, id est eruet Dominus per pretium mortis suae ab ipsis tribulationibus ammas servorum suorum. Et dico quod custodit ossa eorum; et sic non delinquent criminaliter omnes qui sperant in eo, id est, nulli delinquent qui spem ponunt in eo.



IN PSALMUM XXXIV.

Titulus tricesimi quarti. Psalmus ipsi David, id est significato David, Christo scilicet attribuendus. Ubicunque ponitur in psalmis ipsi David, intelligitur. Christus, verus David. Introducitur hic caput agens concessive de Judaeorum judicio, ut excaecati pro malis meritis suis in mortem eum tradant. Orat etiam de superatione inimicorum, et de constantia, ne cedat in passione, et de resurrectione. Orat postmodum pro quibusdam inimicorum [Col. 0774C] salvandis. Et concessive agit de quibusdam perdendis. Ostendit quoque causam damnationis eorum; mortem videlicet et opprobria, quae ei gratis intulerunt: quae postea ample satis exponit, ostendendo quoque quantam erga eos habuerit humilitatem et benevolentiam. Hoc autem ea intentione videtur agere, ut et inimicos de impietate ipsorum exterreat, et eos (pro quorum salute orat) sihi magis obnoxios reddat.

Judica, Domine, nocentes me. Quasi dicat: Scio quod exigentibus malis meritis suis judicandi sunt Judaei a te, id est, excaecandi; ut mihi noceant 104 in voluntate, non in actu, volendo scilicet in morte me detinere. Et quia scio, concedo. Judica, Domine, [Col. 0774D] eos excaecando ut sint nocentes me, non in actu, sed mente. Et etiam expugna, id est expugnari sine eos a prima concupiscentia sua, ut illi, qui aliquantulum resistunt in amore mei, sed, secundum quod ratione sua coguntur acquiescere pravae voluntati suae de morte mea, expugnati ab ipsa voluntate, sic ut cedant ei, sint impugnantes me secundum carnem ut me interficiant. Facta concessione, orat de superatione inimicorum, et de constantia, sic: De illis concessi ut judices, ut autem mihi auxilieris, oro apprehende arma et scutum, id est fac me apprehendere arma, id est rationes firmas, et miracula, et alia opera quibus aperte eos convincam ut armis. Et fac me apprehendere scutum, id est spem protectionis tuae quae me protegat, ad similitudinem [Col. 0775A] scuti, ne convincar. Vel sic sola similitudine legi potest: Apprehende arma et scutum, id est similis esto apprehendenti arma in hoc ut me facias superare sicut ille qui apprehendit arma ut adjuvet amicum ad superandum. Et similis esto apprehendenti scutum protegendo me ne convincar, sicut ille qui scutum apprehendit et opponit jaculis inimicorum, protegendo amicum ne convincatur. Et sic, id est apprehendendo arma et scutum, exsurge in adjutorium mihi, ut convincam et non vincar. Dico judica et expugna. Et post mortem meam effunde frameam, id est multiplica vindictam tuam super eos. Et conclude, id est conclusionem in eos fac, id est adversus eos, id est conclusionem quae sit adversus eos, qua convincantur non potentes resistere. Quod est dicere: [Col. 0775B] Aperte convince rationibus et miraculis discipulorum; et resurrectione et assumptione mei illos qui persequuntur me ad modum qui conclusione convincitur. Framea vero pro vindicta ponitur, quia framea vindicta solet exerceri. Dico conclude, sic scilicet, dic animae meae: Salus tua ego sum. Quod est dicere: Per hoc conclude quod dicas animae meae, non verbis, sed ipsa rei experientia, scilicet resuscitando me, salus ipsi in Deo ejus. Vel sic exsurge in adjutorium mihi, in passione scilicet, et post in resuscitando me dic animae meae: Salus tua ego sum.

Vel sic versus iste legi potest: Exsurge in adjutorium, et post effunde, id est notifica, gentibus frameam tuam, me scilicet qui sum gladius tuus, per quem diabolum convinces, et per mei effusionem [Col. 0775C] conclude adversus eos qui persequuntur me, id est conclusionem fac adversus eos. Quod est dicere: Ipsi nimis superbe de me loquendo quasi vagi videntur, sed tu fac in eos conclusionem quae valde sit eis contraria, id est coarcta eos per mei exaltationem et notificationem, ne possint ita in verbis adversum me vagari, a similitudine illius qui in carcere concluditur, ne vagandi habeat libertatem. Dico effunde, et sic scilicet effunde: Dic animae meae, resuscitando: Salus tua ego eum. Quod est dicere: Resuscita me et sic notifica, quia paucis cognitus sum. Sequitur oratio pro inimicis salvandis, sic: Dixi effunde me, et sic eos conclude, et cum conclusi fuerint per mei effusionem, quidam eorum salvandi [Col. 0775D] confundantur, id est erubescant, et confusi revereantur, id est timeant poenam, eo quod fuerint quaerentes animam meam auferre, et reverendo avertantur ab impietate sua, retrorsum, id est post me incedentes. Quod est dicere: Qui modo voluntates suas meis voluntatibus praeponunt, et sic me antecedunt, suas econverso postponant meis, et sic post me eant, id est sequaces mei sint, et, postquam avertentur retrorsum post me eundo, confundantur, idest erubescant semper magis et magis de hoc quod fuerunt cogitantes mala mihi, id est adversum me: Quasi dicat: Non solum antea quam avertantur, confundantur; sed post aversionem in confusione magis et magis perseverent, ut tanto magis veniam mereantur. 105 Facta oratione pro salvandis, concessio [Col. 0776A] sequitur de perdendis, ut fiant tanquam pulvis ante faciem, id est praesentiam venti. Quod est dicere: in initio excaecationis suae fiant comparabiles pulveri; qui cum aridus existens nullo humore terrae conglutinetur, a facie ipsius venti leviter huc et illuc impellitur: ita et ipsi nullo humore virtutum, Ecclesiae, quae firma terra est, adhaerentes, a mala concupiscentia sua facillime per illicita impellantur. Quae concupiscentia ideo ventus dicitur, quia ad male agendum impellit ad modum venti pulverem impellentis. Dico: fiant tanquam pulvis ante faciem venti, et, ut pejus adhuc eis sit, Angelus Domini, id est angelus malignus, qui vindex est Domini in malos, sit coarctans eos suggestionibus ad illicita.

Et notandum quod priusquam aliquis ab angelo [Col. 0776B] malo coarctetur, a mala voluntate ex se orta impellitur. Postquam vero fient tanquam pulvis, et ab angelo coarctabuntur: fiat via illorum per quam venient ad mortem tenebrae, id est ignorantia, et lubricum, id est lubricatio de vitio in vitium, de malo opere in pejus. Quod est dicere: Postquam, a vento concupiscentiae impulsi, ab angelo coarctabuntur, in tenebras cadant ignorantiae, ne quandoque resipiscant; et sic labantur de malo in pejus, et hoc sit eis via ad mortem: et ut magis eant lubricando, angelus Domini, malignus scilicet, sit persequens eos, ut per omnia illicita deducat. Et bene ponit tenebrae et lubricum, per similitudinem, quasi diceret: Tam male contingat eis, sicut illi qui, cum eum inimicus suus persequitur, per tenebrosam et lubricam [Col. 0776C] viam incedit: ipse enim facillime cadit. Supponit autem causam quare hoc eis debeat contingere, sic: Concedo quod fiant tanquam pulvis, etc. Et merito; quoniam gratis, id est sine causa, absconderant mihi interitum laquei, id est absconse parare mihi putaverunt interitum qui esset causa laquei, id est causa quare illaquearer et detinerer ne resurgerem: a similitudine illius qui, cum laqueo detentus sit, non habet libertatem eundi quo velit. Laquei dico ipsis futuri, id est per quem in mortem ipsi illaqueabuntur, et exprobraverunt animam meam, id est probra intulerunt animae meae, dicendo eam seductricem peccatricemque; unde eos dixisse in Evangelio legitur: »Nos scimus quia hic homo peccator est [Col. 0776D] (Joan. IX, 24);« et alibi: »Seducit turbas (Joan. VII, 12);« et hoc supervacue, id est falso, vacui valde omni rationabili causa. Et ideo bene ponitur, supervacue, quasi multum vacue. Dico qui absconderunt mihi interitum laquei, et ideo veniat illi ex improviso laqueus, id est mors a Tito et Vespasiano. Quem ignorat nunc; unde Dominus in Evangelio: »Nunc autem abscondita sunt ab oculis tuis (Luc. XIX, 42);« vel quem ignorat, id est ignorabit sibi contingere pro meritis suis. Adeo namque induratus erit, ut nec in vindicta peccati positus, ipsam vindictam cognoscat, et veniat illi captio quam abscondit, id est in abscondito mihi parare putavit. Quod est dicere: Captio mei qua me coepit, sit causa quare et ipsi captio veniat. Dixi: Veniat illi laqueus, [Col. 0777A] et sic sit, cadat scilicet in laqueum, in ipsum quem mihi parare voluit: ut detineatur in morte, sicut me detinere voluit. Quod ponit: cadat in laqueum, idem est quod superius dixit, veniat illi laqueus: sed ideo repetit ut determinet, addendo in ipsum. Notandum autem quod captio ponitur et laqueus secundum diversos. Quidam ex eis capti sunt: quidam illaqueati morte: dico quod illi veniat laqueus et captio, et ita erit. Anima autem mea ex opposito quae putabitur illaqueata exsultabit in Domino de resurrectione mea. Et etiam delectabitur super salutari suo, id est de salvatione sui, quae continget humano generi per me. Et etiam omnia ossa mea, id est discipuli qui sunt fortiores mei, dicent et verbis et cogitatione: O Domine, quis est similis tui [Col. 0777B] in potentia? Nullus. Tu, dico, Domine, qui es eripiens inopem populum tuum, de manu fortiorum ejus 106 id est de potestate malignorum spirituum: qui hucusque fortiores fuerunt, deducendo in mortis tenebras per culpam Adae. Quod autem ponit fortiorum ejus more Graecorum facit: qui pro ablativo quo carent, genitivum ponunt.

Et tu etiam es eripiens egenum et pauperem populum tuum a diripientibus eum, ne amplius diripiant, id est a malignis spiritibus, qui sibi virtutes suas antea diripiebant: inops dicitur, qui sine ope alterius est: pauper autem, qui sine sua; egenus vero, qui idem est quod et mendicus: ille dicitur cum utraque ope careat; mendicat, id est cum gemitu et confusione quaerit eam. Quod totum in humano [Col. 0777C] populo fuit. Nunquam enim neque sua neque legis ope potuit liberari, ideoque sua ipsius miseria liberari mendicavit. Quoniam autem posuerat eripiens, etc. Quia posset quaeri quomodo est eripiens: hoc exponere intendit sic, ipsa ossa dicent, quod ego sum eripiens, et sic est. Et per hoc sum eripiens, quod haec omnia quae dicam patienter passus sum. Notandum autem quod illa quae hic ex nimia certitudine praeterite denuntiatur, future accipienda sunt: scilicet surgentes in me testes iniqui, quae ignorabam, non sapientia, sed rei experientia interrogabant me, id est imponebant mihi a similitudine illorum qui tale quid aliquem interrogant, quod ignorat, ut in Evangelio dixisse leguntur. »Nonne bene dicimus nos, quia [Col. 0777D] Samaritanus es tu, et daemonium habes? (Joan. VIII, 48.)« Et retribuebant mihi mala pro bonis, quae eis feceram praedicando, mortuos suscitando, et alia miracula faciendo, et exponit in sequentibus quae mala retribuebant. Et etiam retribuebant quantum ad impietatem suam, sterilitatem animae meae, ut cum per praedicationem vellet eos quantum ad gratiam et benevolentiam parere, sterilem eam quantum ad sese facerent, juxta quod in Evangelio legitur: »Quoties volui congregare filios tuos, quemadmodum gallina congregat pullos sub alas, et noluisti (Luc. XIII, 34).« Dixi quod animam meam sterilem faciebant. Ego autem cum mihi molesti essent pro illa sterilitate, induebar illis cilicio futuris, non re scilicet, sed spe. Quod est dicere: jam providebam [Col. 0778A] quod eos induerem, id est mihi conjungerem, a similitudine vestis, quae, dum induitur, corpori conjungitur: et bene dicit cilicium futuros, id est poenitentes: cilicio namque poenitentes induuntur; et cum hoc providebam quod eos induturus eram, humiliabam in jejunio animam meam. Quod est dicere: Cum possem libere super eos vindictam meam exaltare, quia me jejunum a sui incorporatione facerent, illud jejunium humiliter in secreto animae patiebar, et hoc ideo quia oratio mea in sinum meum convertetur. Emphatice dictum est, id est illi pro quibus oravero, ideoque oratio mea dicuntur, ad protectionem meam convertentur, a qua male vivendo discesserunt. Mittit hic nos ad similitudinem historiae de Moyse, cui Dominus praecepit ut [Col. 0778B] manum in sinum missam inde extraheret (Exod. IV). Quae cum extracta leprosa apparuisset, praecipiente Domino, rursus immissa, sanata est: hoc autem ad Judaeorum factum est figuram. Qui Domini protectioni subditi, sani in virtutibus exstiterunt: inde vero suis malis meritis extracti, variis peccatorum maculis, ad modum leprae, corrupti sunt. Cum vero pars eorum ad ipsius protectionem per apostolorum praedicationem reversa est, resanata est. Et hoc est quod hic dicit. Oratio mea in sinum meum convertetur, dico quod humiliabam animam meam in jejunio. Et etiam sic complacebam mihi, admonendo eos, id est sic delectabar ibi quasi in admonendo proximum. Et exponit quem proximum, cum addit: Quasi in [Col. 0778C] admonendo fratrem nostrum. Cum dicit nostrum, innuit trinitatem personarum. Quod est ac si dicat: Ita delectabar in admonitione eorum, ceu quilibet in admonitione fratris: et sic humiliabar, id est affligebar moerore, meorum induratione; quasi pater vel amicus lugens et contristatus de morte filii vel amici. Sequitur expositio malorum, de quibus superius 107 dixit: Retribuebant mala. Dico quod humiliabar pro eis, et ipsi econtrario laetati sunt et convenerunt.

Praeposteratum est. Convenerunt adversum me capiendum et laetati sunt de me capto, et ab eis congregata sunt super me, id est ad opprimendum me, flagella; et ignorabam causam qua flagellabar. Non quantum ad sapientiam, sed quantum ad rei experientiam. Quod est dicere: Non eram reus. Per [Col. 0778D] hoc quod ponit, congregata sunt flagella, diversitatem et multiplicitatem flagellorum innuit. Multimode namque (ut in Evangelio legitur) flagellatus est (Matth. XXVII, 26). Et quia haec fecerunt, dissipati sunt, id est destructi, in virtutibus, nec compuncti sunt postea ad poenitentiam; a Deo fuerunt dissipati. Vel sic: Cum congregarent super me flagella dissipati sunt, id est divisi a quibusdam de eodem populo, qui condoluerunt morti meae, qui etiam leguntur flevisse, quibus et ipse dixit: »Nolite flere super me (Luc. XXIII, 28).« Nec sunt compuncti erga me pietate exemplo eorum. Per hoc autem eorum duritiam nimiam innuit fuisse; vel sic: Quia laetati sunt et convenerunt, dissipati sunt, id est dissipabuntur per totum orbem. Nec ideo compuncti [Col. 0779A] erunt ad poenitentiam cum tunc compungi deberent. Et sic quoque eorum duritiam innuit: Dixi quod convenerunt, etc. Et etiam tentaverunt me, dicentes: »Prophetiza quis est qui te percussit?« (Luc. XXII, 64.) Et subsannaverunt, id est deriserunt, me subsannatione, id est nimia derisione: »Vah qui destruis,« etc. (Marc. XV, 29.) Subsannare est ad nimiam derisionem nares corrugare, ideoque hic pro nimia derisione ponitur. Quod autem addit subsannatione, ad nimiam subsannationem, expressionem facit. Et etiam frenduerunt dentibus suis super me existentes, id est ad opprimendum me parati, a similitudine illius qui super aliquem stat ut eum opprimat. Cum dicit frenduerunt dentibus, idem est ac si dicat: Tanta contra me ira exarserunt ut nec [Col. 0779B] loqui possent, sed dentibus frendebant: Ostensa passione futura per tempus praeteritum. Sequitur oratio de resurrectione sic: Dixi quod ita ut narravi mihi fecerunt, et cum humiliter paterer, visus sum oblivioni traditus. Et tu, Domine, quando respicies, qui videris me oblivioni dedisse? Noli amplius oblivioni me tradere, sed restitue corpori animam meam, a malignitate eorum extortam. Quod est dicere: quam ipsi maligni de corpore auferent. Et apponit causam qua debeat restitui, sic: Et restitue unicam meam a leonibus extortam. Quod est dicere: Et ideo restitue, quia unica est, id est singularis in sanctitate, et ipsi leones sunt, id est crudeles, crudelitate eam auferentes, non merito. Quam si restitueris, confitebor tibi in Ecclesia magna, id est [Col. 0779C] laudem tibi agam, per magnam congregationem membrorum meorum, quae non erit parva, sicut Synagoga fuit. Et illa Ecclesia non erit levis ad deflectendum in vitia, ut Synagoga, sed laudabo te in populo gravi. Quod est dicere: Populus meus gravis, id est ponderosus in virtutibus non cito mobilis, laudabit te omnimoda laude. Dixi ideo restitue animam, quia unica est, et quia confitebor. Et ideo adhuc, ne supergaudeant mihi qui adversantur, id est sunt contrarii mihi inique, non ex merito: Quod est dicere: Ne gaudeant de retentione mei in morte, qui tunc essent super me, id est superiores me, convincentes me. Quoniam autem dixerat indefinite, adversantur ne quidam sicut pacifice loquentes viderentur [Col. 0779D] non adversantes, et sic inexcusabiles addit. Et quamvis omnes adversentur, quidam annuunt, id est favent oculis meis. Quod est dicere: Faventes sunt ante oculos meos, id est in praesentia mea, sed cum non sunt ante me, multum adversantur, vel annuunt oculis, id est secundum gestum oculorum suorum, non secundum carnis assensum, ut illi qui dixerunt: »Magister, scimus quia verax es, etc.« (Marc. XII, 14)

Exponit autem per praeteritum, quomodo annuunt sic: Verum est quod dico illos mihi annuere, quoniam mihi quidem pacifice loquebantur, et loquentes cogitabant dolos adversum me ut me perderent 108 et hoc in iracundia terrae suae amittendae. Metuebant enim per me terram amittere, vel sic, non in bona ira, sed in iracundia terrae, id est terrenis pertinente, non spiritualibus; [Col. 0780A] iracundia vero bonorum, est contra vitia irasci. Unde alibi Psalmista: »Irascimini et nolite peccare (Psalm. IV, 5)« Dico quod pacifice locuti sunt, et non solum hoc, sed etiam super me existentes, id est superiores me pro reputatione sua, dilataverunt os suum, id est dilatate et superbe locuti sunt dicentes: »Crucifige (Marc. XV, 13).« Et gaudendo dixerunt: Euge, euge, id est bene nobis est; viderunt enim oculi nostri, quod desiderabamus, eum videlicet turpiter morientem. Dico quod dilataverunt os suum et caetera quae ostensa sunt, fecerunt, et ego omnia humiliter sustinebam, et tu vidisti, Domine, et mei dejectionem et justitiam meam et eorum iniquitatem et arrogantiam. Ergo ne sileas in eos scilicet a redargutione vindictae, etsi modo videris [Col. 0780B] silere. Quod est dicere: Comproba eos male egisse per vindictam quam inferes juste, ac si verbis ostenderes. Et respiciendo humilitatem meam, ne discedas a me, etsi videaris discessisse; quasi dicat: Noli auxilium tuum elongare a me. Sed exsurge, Domine, id est potens appare, auxiliando mihi, qui eis impotens videris. Et intende judicio meo, id est intense diligenter considera, non secundum considerationem, cum semper omnia videas, sed secundum remunerationem: judicium meum quidem injustum est, cum in mortem ab eis judicatus sim, et hoc pro tui obedientia humiliter sustinui. Quod est dicere: Remunera mihi, quod pro te judicatus sum injuste, tu qui es Deus meus, id est creator, et tu qui es Dominus meus, cui per omnia [Col. 0780C] servio, intende in causam meam, pro qua passus sum, quam honesta sit. Et ideo remunera. Non enim causa cujuslibet delicti passus sum, sed causa salutis hominum. Et etiam judica me, non solum supra dictum judicium et causam, sed secundum justitiam tuam, id est resuscita, glorifica, et quia judicatus sum pro te et propter hanc causam et quia justus es. Et justum est ut hoc facias cum promeruerim; et ideo adhuc judica me secundum quod judicandus sum, ut non supergaudeant mihi. Et hoc, ut superius exponitur, quod ex affectione nimia repetitum est. Non enim semel orare sufficit, quod valde desiderat. Et ostendit unde non gaudeant, cum addit, scilicet: Non dicant in cordibus suis: [Col. 0780D] Euge, euge animae nostrae. Quod est dicere: Illi qui verbis, ut superius ostendi, dixerunt, Euge euge, non dicant hoc in cordibus, id est ut intelligant sic esse, ut vocibus dicunt, sed me resurgente appareant sibi mendaces in conscientia sua, etsi verbis illud negent. Ostendit autem unde non dicant euge cum addit scilicet, non dicant in cordibus devorabimus eum, id est ex toto destruximus ne resurgat ad modum escae quae devoratur. Nam si revera possent dicere devorabimus, utique dicerent euge, et sic supergauderent mihi; dico non supergaudeant, sed erubescant in bonum et revereantur, id est timeant damnationem de hoc quod male egerunt in me, illi qui gratulantur solummodo de malis meis simul cum illis qui et gratulantur et operantur. Multi enim [Col. 0781A] fuere gratulantes, qui nihil operati sunt. Quod est dicere, et illi erubescant qui operati sunt, et qui solummodo gratulati.

Notandum autem, quod non pro omnibus, sed pro salvandis orat, alioquin infructuose oraret. Superius vero istud idem oravit, sed ex affectione nimia repetitum est, dico erubescant et revereantur, et non parum, sed induantur confusione, id est ad modum corporis induti quod vestibus circumdatur, erubescentia et reverentia circumdentur, et in anima et in corpore. Qui maligna loquuntur super me, id est de me, et sic poeniteant. Et ex opposito exsultent et laetentur, qui volunt justitiam meam, id est resurrectionem quae mihi juste contingit, discipuli scilicet. Quod dicit exsultent et laetentur praeposteratum est 109: Quod est ac si dicat: [Col. 0781B] Laetentur, et non parum, sed exsultent, id est multum laetentur, vel qui volunt justitiam meam, inquantum possunt imitari. Et ipsi qui volunt pacem servi ejus, id est pacem aeternam adipisci, quam ego jam habeo, qui sum servus ejus, scilicet Domini Patris secundum carnem, id est per omnia ipsi obediens, dicant et ore et affectione et opere; Dominus magnificetur semper, id est laudetur de generatione in generationem, in conversione fidelium, et in bona operatione eorum. Et si exsultaverint lingua mea, id est meorum meditabitur, id est cum diligentia proferet et praedicabit aliis justitiam tuam, id est quam justus fueris in hoc, quod me bene promeritum resuscitasti, et tota die, id est jugiter meditabitur laudem tuam, id est cum diligentia praedicabit [Col. 0781C] aliis et ore et exemplo ut laudent te omnimode. Quod dicit meditabitur, idem est ac si ponat diligenter enuntiabit, a similitudine bene meditantium, qui nihil temere dicunt. Non autem ponitur meditabitur, ut discipulos meditari oporteret, de ipsis discipulis enim legitur: »Nolite cogitare quid loquamini,« etc. (Matth. X, 19.) Vel si ad alios fideles referatur, potest dici meditabitur, id est meditate proferet, non temere.



IN PSALMUM XXXV.

Titulus trigesimi quinti. In finem servo Domini David Psalmus. Quod sic exponitur: Psalmus iste attribuendus est servo Domini, id est cuilibet fideli, qui prout potest servum se fecit Domini; servo dico, existenti David in finem, id est, qui manu fortis est [Col. 0781D] in perseverantia, viriliter agendo contra diabolum et vitia. Intendit hic fidelis quilibet injustos se de peccatis excusantes, et culpam suam necessitati divinae providentiae attribuentes convincere: non ponendo ipsa verba injustorum, sed contra eos agendo: ostendens quod peccatum omne non a Deo, sed a liberi arbitrii abusione procedit. Commendat etiam Dei misericordiam, sine qua nemo perfectus effici potest, quae etiam hic et bonos et malos corporali salute, salvat. Agit quoque de bonorum beatitudine, pro qua adipiscenda orat.

Dixit injustus, ut delinquat in semetipso; quasi dicat: Quidam se excusantes, dicunt se ex necessitate peccare, sed nemo rationabiliter inde se excusare [Col. 0782A] potest. Nam iniquus dixit ut delinquat, id est statuit prius in corde suo ut delinquat, et non ex necessitate providentiae divinae, vel ex necessitate naturae suae, sed hoc est in semetipso, id est, sui juris est: potest hoc ex libero arbitrio facere et dimittere. Nihil ergo inde culpandum est, nisi ipse.

Quaereret aliquis: Cur ergo delinquit? Respondetur: Quia non est timor Dei in illo, secundum effectum scilicet Timor dico ante oculos ejus propositus, ante oculos cordis scilicet, et in hoc apparet quod non est timor Dei in eo, sic ut eum cessare faciat, quoniam dolose egit, et hoc in conspectu ejus. Quod est dicere: Quod ipse conspicit, licet homines lateat, et sic dolose egit, ut inveniatur, id est ita ut intelligatur ab eodem ipso iniquitas ejus esse ad [Col. 0782B] odium apud Deum; quod est ac si dicat: Vere non est timor Dei in ipso. Nam sic dolose egit, quod intellexit iniquitatem suam odio esse Deo; exponit autem iniquitatem ejus per partes sic: Diceret aliquis, quid dicis iniquitatem? Respondetur: Verba oris ejus iniquitas et dolus, intransitive dictum est; quod est dicere: Dolosa verba oris ejus sunt iniquitas: et hoc est iniquitas, quia noluit intelligere ut bene ageret, id est noluit intellectum quem habebat benefaciendi ad hoc deducere, ut bene ageret. Nullus adeo brutus est et stupidus, qui bene agendum esse non intelligat. Et iniquitatem meditatus est in cubili suo, id est in corde suo, quod cubile dicitur eo quod in eo diabolus cubet: et hoc est iniquitas, quod astitit omni viae non bonae, id est libenter stetit operando [Col. 0782C] in omni prava actione, quae est via non bona, sed mala, ad mortem ducens: vel 110 astitit, id est perseveranter stetit. Bene quidem per similitudinem operari, stare dicitur. Sicut namque quilibet incedens, postquam quo tendebat pervenit ibi stat; sic et aliquis per malam cogitationem prius incedens, postquam ad actum pervenit, ibi subsistit; dixi quod invenitur, id est intelligitur iniquitas ejus ad odium: Malitiam autem non odivit, id est scilicet ideo non odivit ipsam malitiam, id est iniquitatem. Postquam ostendit quod injustus non ex necessitate, sed per se ipsum peccat, ostendit quod hoc quod fideles coelum sunt ex misericordia Dei est, sicut dixi quod injustus cum delinquit, in semetipso delinquit, o Domine; sed [Col. 0782D] in coelo est misericordia tua: et veritas, id est justitia tua. Quod est dicere, hoc quod aliquis delinquit, ex se est, sed hoc quod aliquis est coelum, efficit misericordia et justitia tua; quasi dicat: Non hoc ex eo est: Misericordia et veritas dico, potentes usque ad nubes constituendas, id est quae ipsum coelum possunt facere nubes, id est praedicatores qui alios compluant, ad modum nubium terram compluentium, et justitia tua, id est justi tui sunt per eamdem misericordiam et veritatem sicut montes Dei, id est a te Deo constituti. Quod est dicere, sunt firmi in virtutibus, et stabiles ad modum montium immobilium; vel sunt refugium minorum, propter sanctitatem suam, sicut montes refugium sunt timentibus propter hoc quia loca munita sunt.

[Col. 0783A] Quaereret aliquis: Cum justos Deus faciat montes, quare injustos non justificat, ut etiam faciat montes? Respondetur: O Deus, haec judicia tua quod injustos judicas esse repudiandos, sunt abyssus multa, id est multum profunda. Quod est dicere, inscrutabilia sunt ad modum abyssi profundissimae, cujus nequit meta attingi; dixi, quod in coelo est misericordia tua, et etiam homines et jumenta, id est et illos qui rationabiliter se habent ut homines, id est justos, et illos qui irrationabiliter ut jumenta, scilicet injustos salvabis, Domine, misericorditer corporali salvatione, dando eis saecularia necessaria. Ergo, o Deus, quemadmodum, id est qualiter, multiplicasti misericordiam tuam? Quod est dicere inde apparet, quam multiplicem habeas misericordiam; [Col. 0783B] hoc autem admirative dicit ad laudem misericordiae Dei. Dixi quod salvabis tali salvatione homines et jumenta, et jumenta nullam aliam quaerent salvationem; filii autem hominum, id est illi qui rationabiles sunt ut homines, id est justi, sperabunt aliam salvationem, futuram scilicet, positi in tegmine alarum tuarum, id est in protectione duarum legum, quae solatio sententiarum suarum protegunt eos, ne deficiant in prosperis aut in adversis, ad modum alarum volucris, quae protegunt pullos ab aestu et pluvia; vel sic: Domine, in coelo misericordia tua erit: scilicet et ipsum coelum constituetur ex hominibus et jumentis, id est ex sapientibus, et bene rationabilibus, qui ideo homines hic vocantur, et jumentis, ex rudibus scilicet et simplicibus nec [Col. 0783C] multum rationabilibus, qui ideo jumenta vocantur. Ergo quemadmodum, etc. Haec non mutantur. Et non solum hoc habebunt, ut sunt coelum filii autem hominum, id est scilicet ipsi jam coelum filii hominum existentes, id est rationabiles, in tegmine alarum tuarum positi sperabunt aliam salvationem. Et haec non mutantur, dico sperabunt aliam salvationem, scilicet sperabunt inebriari ab ubertate domus tuae: et revera inebriabuntur, id est copiose replebuntur ab ubertate, id est a copia domus tuae, scilicet beatitudine quam habent illi qui jam sunt in domo tua, Hierusalem coelesti. Bene vero ponit inebriabuntur per similitudinem, id est, sic replebuntur ut omnis terrena sensualitas ab eis expellatur, ad modum ebriorum, qui omnibus curis expediti sunt. [Col. 0783D] Exponit autem istam ubertatem sic: dico, inebriabuntur et hoc per te. Tu enim potabis eos, id est satiabis, torrente voluptatis tuae, id est delectabili gloria tua, quae bene torrens dicitur, id est abundantissime ut torrens, vel depellens omnia adversa a fidelibus, ad modum torrentis, qui cum impetu fluens omnia obstantia depellit. 111 Et vere potare eos inde potes. Quoniam apud te est fons vitae Christus, a quo torrens ille procedit; unde Joannes: »In principio erat verbum (Joan. I, 1).«

Cum autem ponit apud te, diversitatem personarum innuit, et quia fons vitae est apud te, in lumine tuo, id est in Filio tuo, qui est lumen tuum, ut Joannes testatur: »Erat lux vera,« etc. (Joan. I, 9.) [Col. 0784A] Videbimus te lumen verum, contemplatione spirituali. Unde idem in Evangelio: »Qui videt me, videt et Patrem (Joan. XIV, 9).« Orat autem pro ipsa inebriatione, sic dico inebriabuntur filii hominum, et ut inebrientur, praetende, Domine, hic misericordiam tuam scientibus te, id est misericordia tua innocentes fac fidem erga te jam habentes, nondum tamen innocentes. Et his qui recto sunt corde, jam innocentes praetende justitiam tuam, id est ante inebriationem illam, ut ad illam pervenire possint, da eis justitiam tuam, id est eos justifica. Quod est ac si dicat: Illos ex nobis, qui innocentes non sunt, innocentes fac, ut post justificentur, et sic salventur. Innocentes quoque justifica, et sic salvabuntur. Postquam autem recti corde erimus, non veniat [Col. 0784B] mihi, nec illis pes, id est affectio superbiae, ut in nobis ex rectitudine gloriando corruamus. Pes vero pro affectione ponitur, eo quod animus affectionibus gradiatur. Et manus, id est impulsio suggestionis peccatoris, id est diaboli, antonomastice peccatoris, vel peccatoris cujuslibet, non moveat me nec illos, a bono proposito, quoniam autem manibus impellimus: manus pro impulsione ponitur, ibi enim, id est in superbia, ceciderunt in damnationem, qui operantur iniquitatem incessanter, id est diaboli: et ideo expulsi sunt de coelo, nec potuerunt postea stare et ipso coelo, vel sic, ibi ceciderunt qui operantur iniquitatem, Adam et Eva, et ejus conformes, qui adhuc in successoribus operantur iniquitatem, et ideo expulsi sunt ab innocentia et vita, nec potuerunt [Col. 0784C] postea stare in ea per se, nisi Dei gratia succurrente.



IN PSALMUM XXXVI.

Titulus tricesimi sexti. Psalmus ipsi David attribuendus, id est Christo: vel si dicamus Psalmus David solummodo juxta quosdam expositores, erit vox perfectae Ecclesiae. Adhortatur nic Christus, vel Ecclesia, simpliciora membra, ne cum viderint impios in hoc mundo florere, et bonos opprimi, irascantur inde, putando vel Deum injustum esse, vel res mundanas non curare, neque velint eos, quia florent, in malignando imitari, sed potius haec occulta Dei judicia patienter sustineant. Ostendit quoque ad quid impiorum prosperitas, bonorum vero deventura sit adversitas, admonet eos ut non [Col. 0784D] in se, sed in Domino sperent et delectentur, et si peccaverint ei humiliter confiteantur, sic veniam impetrando, justitiam adipiscentur.

Noli aemulari, id est irasci in malignantibus, id est in consideratione prosperitatis malignantium, dicendo Deum injuste eis hoc concedere: Neque zelaveris, id est dilexeris, ut imiteris facientes iniquitatem. Hoc autem in sequentibus lucidius dicet, dico: Noli aemulari. Quoniam arescent velociter a flore prosperitatis suae cum morientur, tanquam fenum existentes, quod cito arescit a flore viroris, et cito decident ab illa prosperitate, existentes tanquam olera herbarum, id est olera viridia, quae secta cito marcent. Notandum quod per fenum denotantur minus [Col. 0785A] divites. Per olera vero ditiores. Pretiosiora namque feno olera sunt, dum utrumque in virore subsistit, dico noli aemulari, sed spera in Domino, id est spera aeterna bona, quae sunt in Domino, quia spes sine opere praesumptio est, fac bonitatem, id est bona opera, et inhabita terram tuam, id est posside, et rege, et bene excole sensualitatem terrenae carnis tuae, resecando vitia et mala opera, ad modum boni habitatoris, qui bene excolit terram, resecando spinas et caetera inutilia: et si inhabitaveris, pasceris, id est reficieris in anima, in divitiis 112 ejus terrae; scilicet in operibus bonis, quae procedent ab exercitio illius terrae. Bene quidem positum est pasceris; sicut enim cibo corporeo corpus pascitur, ita bonis operibus anima saginatur, et [Col. 0785B] faciendo bonitatem, et inhabitando terram, non delecteris in te attribuendo tibi hoc: Sed delectare de hoc in Domino, id est gaudium et delectationem habe de hoc in Domino, hoc ipsi attribuendo, et si feceris, dabit tibi quandoque petitiones cordis tui, id est, hoc quod sperando petit cor tuum bona affectione, scilicet aeterna bona. Et si peccaveris, quod humanum est, revela quantum ad te, Domino, humili confessione, viam tuam, quam jam novit provida consideratione, id est peccatum quod via tua esset ad mortem, si excusando te, illud occultares ut Adam. Et revelando spera in eo veniam, et ipse faciet, id est complebit quod sperabis, et, postquam indulserit, justificabit te. Et hoc est extra librum, sed ex sequentibus innuitur cum dicit: Et educet, [Col. 0785C] Id est notificabit aliis justitiam tuam tanquam lumen existentem, id est ita apertam faciet sicut lumen in tenebris, ut et alii exemplo tuo justitiam operentur, juxta illud Isaiae: »Orietur in tenebris lux tua (Isai. LVIII, 10).« Et judicium tuum, quo tu judicas te ut servum Deo et Domino in omnibus obedire, educet tanquam meridiem, id est apertum faciet aliis ad modum meridiei, ut et alii exemplo tuo illud idem judicium habeant. Et cum sic educet, noli inde superbire, sed subditus esto Domino magis et magis, et ora eum ut non deficias, sed magis justificeris, repetit autem quod in principio posuit, ut lucidius dicat sic: Ergo quia educet justitiam sicut lumen, si subditus ei fueris, noli aemulari in eo, id est noli [Col. 0785D] irasci in consideratione ejus, qui prosperatur in via sua, scilicet noli irasci in homine faciente injustitias, id est noli irasci in prosperitate hominis facientis injustitias, quae erunt ei via ad mortem: sed potius desine ab ira parva, et derelinque furorem, id est magnam iram. Quod est dicere: Non habeas inde neque parvam neque magnam iram. Repetit etiam aliam partem quam in priori versu posuit, dicendo ne zelaveris, etc. Ut causas supponat, dixi noli aemulari, id est irasci in homine faciente injustitias; et etiam noli aemulari, id est imitari eum hominem, ut maligneris exemplo ejus, ut et similiter prospereris. Nam si malignatus fueris, malo tuo facies.

Quoniam qui malignantur, exterminabuntur, id est extra terminos supernae patriae expellentur. Quod [Col. 0786A] est dicere: Exhaeredabuntur a terra viventium, quam se possessuros nequidquam praesumunt: Sustinentes autem Dominum ex opposito, id est sine murmure patientes judicia Domini, qui judicat hic malos florere, et bonos opprimi, ipsi qui viles hic videntur et abjecti, haereditabunt terram viventium. Quia vero posuerat, sustinentes Dominum haereditabunt terram, ne cuilibet sustinere illud esset taedio, dicit quod parum sustinendum erit, sic dixi quia sustinentes haereditabunt. Et ipsi adhuc pusillum sustinebunt, et post hoc pusillum, non erit peccator in hoc statu in quo nunc est, scilicet ita florens et justos opprimens ut modo, et tu aliquis quaeres ratione et cognitione tua locum ejus, et non invenies. Quod est dicere: Si tu ratione et meditatione quaesieris, [Col. 0786B] an habiturus sit ibi locum superbiendi, et bonos opprimendi, non invenies locum, id est opportunitatem ejus. Postquam enim aurum bene probatum est, ignem in fornace ardere non est opportunum. Vel quaeres locum ejus, id est statim an ibi sit mansurus cum justis, et non invenies. Unde Dominus in Evangelio dicit: »Exibunt angeli et separabunt malos de medio justorum (Matth. XIII, 49).« Dico quia peccator non habebit locum: Mansueti autem haereditabunt terram viventium. Juxta illud Evangelii: »Beati mites, quoniam ipsi possidebunt terram (Matth. V, 5),« hoc autem superius posuit cum dixit sustinentes 113 haereditabunt terram, sed repetit ut addat, et cum haereditabunt non in sollicitudine [Col. 0786C] haereditabunt: sed delectabuntur in illa terra in multitudine pacis, id est in multa pace. Quod est haereditabunt terram illam cum delectatione et pace. Non vero ponit multitudinem pacis; quod multae paces ibi futurae sint, sed quia una pax aeterna de tribulationibus multis, imo de omnibus eis adfutura, et per hoc veniet ad illam pacem, quia hic observabit peccator justum, id est insidiabitur justo, ut decipiat eum. Et stridebit dentibus super eum existendo, id est habebit iram immoderatam et irrationabilem ad eum opprimendum, more animalium irrationalium, quae irata dentibus strident: et post, gladium evaginaverunt, etc. Ut decipiant pauperem, etc. Et hoc totum est ac si dicat: Per hoc devenient ad illam pacem, quod [Col. 0786D] hic insidiabuntur eis peccatores, et stridebunt dentibus; et evaginabunt gladium, et trucidabunt eos, et intendent arcum ut decipiant, et non poterunt: dico quod peccator observabit et stridebit; Dominus autem deridebit eum, cum hoc fecerit, id est dignum derisione judicabit eum in providentia sua: quoniam prospicit, id est provide videt, quod veniat dies ejus, id est dies judicii, qui erit dies retributionis ejus.

Sequitur: Gladium evaginaverunt, etc. Istud sic praeposterate legitur. Non solummodo super eum dentibus stridebunt, sed peccatores intenderunt arcum suum, id est intensam facient deceptionem suggestionum suarum, ut decipiant blanditiis pauperem et inopem, id est justum quem credent pauperem [Col. 0787A] esse, id est insufficientem ope sua liberari: et inopem, id est carentem alterius ope ad liberandum. Cum autem non poterunt decipere arcu, gladium evaginaverunt, id est apertam tormentorum et mortis persecutionem proferent, ut trucident, id est interficiant corporaliter rectos corde, id est justos. Arcus autem, quia per eum in abscondito et ignoranter percutitur, pro deceptione ponitur. Plures enim impii, servos Dei blanditiis sibi conformare nituntur: quoniam vero in gladio aperte percutitur, pro aperta fidelium persecutione ponitur. Quia cum justos impii blanditiis nequeunt attrahere, aperta saltem minarum et tribulationum persecutione, nituntur revocare: ergo quia evaginabunt gladium concedo quod gladius eorum intret in corda ipsorum, id est [Col. 0787B] pro gladio illo contingat mors in animabus eorum: a similitudine illius, cujus gladius in cor suum convertitur, cum alium eo cogitat sauciare; et arcus, id est deceptio blanditiarum eorum conteratur, id est ex toto destruatur, ne justis praevaleat. Notandum sane quod gladium non orat confringi: ad augmentum enim est coronae fidelium spontanee patientium, juxta illud Dominicum: »Beati qui persecutionem patiuntur, propter justitiam.« etc. (Matth. V, 10.) Arcum vero, quia justis inutilis est, orat confringi Dixi quod mansueti haereditabunt terram, et quod gladius peccatorum intret in corda ipsorum: ideoque melius est justo modicum esse, id est pauperem et inopem, super divitias peccatorum multas id est quam quod ipse multas habeat [Col. 0787C] divitias et peccator sit. Et subjungit causam sic, ideo scilicet est justo melius, quoniam brachia peccatorum conterentur, id est destruentur ex toto divitiae et potentia eorum, quae brachia dicuntur, eo quod in eis confidunt ceu quilibet in fortitudine brachiorum; justos autem confirmat Dominus per ipsas tribulationes, ut clariores fiant et fortiores in virtutibus. Et ideo adhuc melius est modicum justo, quia novit Dominus, id est jam in providentia providit dies immaculatorum, scilicet dies quos immaculatis, id est justis est daturus. Exponit autem quales dies illi futuri sint, cum addit: Et haereditas eorum in aeternum erit duratura, scilicet illi dies beatitudinis quos Deus dabit immaculatis; et ideo 114 adhuc melius est modicum justo, quia non confundentur, [Col. 0787D] id est non conturbabuntur timore poenae in tempore malo, id est in die judicii. Et non solum non confundentur, sed etiam saturabuntur aeterna gloria in diebus famis, id est in diebus vitae futurae, in qua impii esurient prae inopia veri boni. Dies pluraliter ponit, quia dies illa quae unica et aeterna erit, dierum istorum multitudinem, diuturnitate superabit.

Quaereret aliquis quare vocatur tempus illud malum, et dies mali? Ad hoc autem respondet, reddendo causam sic: Quia peccatores peribunt tunc, et non solum tunc peribunt, sed inimici Domini, id est etiam ipsi peccatores qui sunt inimici Domini mala vita sua. Ponatur quod mox, id est ab infantia honorificati fuerint, honore scilicet, et exaltati in [Col. 0788A] potestate ut sint reges vel alterius modi principes, tamen interius deficient: deficientes quemadmodum fumus in divitiis, id est ad modum fumi, qui quanto altius ascendit, tanto citius deficit. Dico quod peccatores peribunt, et merito, quia peccator mutuabitur a Domino, intellectum scilicet et divitias et sanitatem, et caetera beneficia, et non solvet Deo in usuram. Et bene ponit non mutuatur, sed mutuabitur, scilicet perseveranter: dat enim Deus uni intellectum ut bene praedicando usuram, id est lucrum filiorum convertendorum Deo solvat; dat etiam alii sanitatem et divitias, ut usuram operum bonorum Deo reddat. Ipse vero cum haec beneficia mutuo suscipiat a Deo, nihil solvit. Justus autem ex opposito miseretur sui ipsius, bene vivendo. Unde scriptum est: [Col. 0788B] »Miserere animae tuae, placens Deo (Eccli. XXX, 24):« ille vero sibi crudelis est qui male vivendo sese trahit ad damnationem. Et etiam tribuet aliis exemplum bene vivendi, et sic miseretur aliorum. Et quia hoc non sufficeret, tribuet illis quae necessaria erunt, quibus doctrina necessaria erit, doctrinam; quibus autem saecularia beneficia, saecularia beneficia. Notandum tamen quod nullis tantum bona voluntas sufficit, qui voluntatem ad actum nequeunt perducere. Et hoc totum est ac si diceret: Peccatores non omnes peribunt, sed illi qui mutuabuntur et non solvent, et ideo quia non solvent. Justus autem ideo in aeternum haereditabitur, quia miseretur et tribuet. Et hoc non faciet gratia favoris humani, sed hoc tali contuitu, quia benedicentes ei, id est [Col. 0788C] laudantes eum bona vita sua, haereditabunt terram viventium. Maledicentes autem ei, id est vituperantes cum mala vita sua, disperibunt, id est ex toto peribunt, et in anima et in corpore. Quod est dicere, ideo miseretur et tribuet: et sic Deum benedicit ut terram haereditet, et non pereat cessando a Dei benedictione, et sic eum vituperando. Certus est enim, quia omnes benedicentes haereditabunt, et maledicentes disperibunt. Sciendum est autem, quod sicut bene vivendo, Deum quilibet benedicit, id est laudat, ita male vivendo ipsi maledicit, id est eum vituperat, Apostolo testante: »Nomen Dei per vos blasphematur inter gentes (Rom. II, 24).« Et hoc modo non habebit a se justus quod sic miserendo [Col. 0788D] retribuet, et per hoc haereditabitur: sed apud Dominum, id est in dispositione Dei. Gressus hominis, id est bonae affectiones et operationes justi, rationabiliter se habentis, ad modum hominis, quibus ad vitam graditur, dirigentur perseveranter de bono in melius. In alia translatione habetur a Domino. Bene tamen ponitur, apud Dominum, per similitudinem: quia sicut apud aliquem principem, id est in secreta ejus dispositione totius regni ejus moderamina pertractantur, sic apud divinam dispositionem quidquid a bonis agitur, ordinatur. Et per hoc quod Deus diriget gressus hominis, volet magis et magis ipse homo viam ejus Dei: viam scilicet mandatorum ejus, per quam ad vitam veniet, vel sic: Non solum diriget gressus ejus postquam justus erit, sed et [Col. 0789A] viam ejus, id est bonam vitam ejus, quae erit ei via ad vitam, volet et ipse Deus eum habere, id est gratuita 115 voluntate ei dabit. Exponit autem quomodo diriget sic. Et sic diriget quod cum ei dederit tribulationes exteriores, non collidetur in anima ut deficiat, ideoque non collidetur. Quoniam Dominus supponit ei manum suam, id est sustentat eum a similitudine illius, qui cuilibet nutanti manum supponit, ne cadat, vel sic. Ne putaret aliquis quod sic dirigeretur, ut nullo modo caderet, addit: Sic dirigentur gressus ejus, quod cum ceciderit in parvo peccato, non collidetur, id est gravissime non laedetur, deveniendo in criminalia: vel cum ceciderit in suggestiones non collidetur, criminaliter peccando. Sequentia versus hujus non mutantur.

[Col. 0789B] Quaereret aliquis unde scis quod justus non collidetur? Sequitur responsio sic dicenda, si Christus in hoc psalmo agat. Ego junior fui in membris meis, id est in tempore primorum justorum. Quod est dicere: Habui membra juniora, vel sic, si Ecclesia agat. Junior fui in primis justis meis, id est in tempore Abel et caeterorum primorum, qui juniores dicuntur, vel quia primi fuerunt, vel quia non adeo in virtutibus maturi, ut illi qui post Christi adventum exstiterunt. Et in illa juventute non vidi justum derelictum, id est a Deo non adjutum. Diceret aliquis: Quid si in juventute non vidisti? Tamen postea fortasse contigit justum esse derelictum. Ad hoc autem sic interponit: Non contigit scilicet. Etenim senui postea, id est senes fideles habui, apostolos [Col. 0789C] scilicet et martyres, et confessores, qui senes dicuntur: vel quia tempore posteriores, vel quia in virtutibus exstitere maturiores, nec in senio vidi semen ejus, justi qui junior fuit, quaerens panem, id est carens pane vitae et intellectus, ad modum illorum qui panem non habentes, mendicando quaerunt, nec inveniunt, sicut de quinque fatuis virginibus per similitudinem in Evangelio legitur (Matth. XXV, 5) quae non habendo oleum, mendicaverunt, nec invenerunt. Panis quidem vitae et intellectus Dei doctrina dicitur, qua fidelium animae satiantur et confortantur, et ad vitam aeternam perducuntur. Panis quoque vitae et intellectus, beatitudo illa dicitur, in qua fidelium animae post mortem perpetue vivendo, [Col. 0789D] et de Deo profundius intelligendo, jocundantur. Apostoli vero et caeteri Novi Testamenti fideles, semen primorum justorum, patriarcharum scilicet et prophetarum bene dicuntur, eo quod Dei cooperante gratia, eorum doctrina in fide generati sunt. Unde Dominus ad apostolos dixit: »Alii laboraverunt (Joan. IV, 38),« patriarchae videlicet et prophetae: »et vos in labores eorum introistis« (ibid.), vel sic: Junior fui in primis fidelibus.

Quaereret aliquis quare dicis fui et non dicis sum? Respondet: Etenim senui in apostolis et eorum successoribus, et non vidi nec in juventute, nec in senio justum a Deo derelictum, id est in tribulationibus non adjutum, nec semen ejus, id est bona opera, quae sunt causa vitae aeternae, sicut semina causa [Col. 0790A] sunt messium; vidi quaerens panem, id est irremuneratum carendo pane vitae et intellectus, ab eadem similitudine, quae in superiori sententia posita est. Et inde apparet, quod a Deo non derelinquitur. Nam tota die, id est jugiter, miseretur et ejus et aliorum, et commodat aliis bonam praedicationem et caetera beneficia. Et bene ponit, commodat, id est mutuo dat, ut et ipsi aliis indigentibus tribuant, et sic Dei dona multiplicentur: hoc autem superius posuit, sed quia indeterminate dixerat, repetit, apponendo tota die. Et quia miseretur et commodat, semen illius, id est bona operatio, erit in benedictione, id est erit ei causa benedictionis, id est exaltationis in futuro. Ergo quia peccatores peribunt, tu qui salvari vis, declina a malo universaliter. Et quia benedicentes Dominum [Col. 0790B] bona vita sua haereditabunt terram, fac bonum, et non horarie. Sed inhabita illud bonum usque in saeculum saeculi, id est persevera in eo bono semper. Et ecce causae quibus declinandum sit a malo, et faciendum bonum. Quia Dominus amat judicium istud, ut hoc scilicet nobiscum judicemus et compleamus. Et ideo adhuc, quia non derelinquet inadjutos sanctos suos, qui hoc secum judicabunt, sed 116 in aeternum conservabuntur a Deo. Et ideo quoque declinandum est a malo, quia injusti punientur in futuro. Ne vero putaret aliquis eos esse salvandos, pro aliquot operibus bonis, quae pro favore faciunt, addit: Et semen impiorum peribit, id est bona operatio quae contuitu favoris agitur non remunerabitur. Unde Dominus in Evangelio: »Amen dico vobis, receperunt mercedem [Col. 0790C] suam (Matth. VI, 5).« Justi autem ex opposito haereditabunt terram viventium, et inhabitabunt in saeculum saeculi, id est in aeternum super eam, innitentes et fundati, ne amplius ab ea dimoveantur. Hoc autem superius positum ideo repetit, ut sit causa illius sententiae, declina a malo, etc. Quasi dicat: Ideo declina et fac, ut cum aliis justis haeredites terram, id est Christum, qui firma terra est, cui fideles innitentur.

Quaereret aliquis qui sunt illi justi qui haereditaturi sunt? Hoc autem determinat sic, ne quis temere se hujusmodi justum esse diceret. Os justi illius qui haereditaturus est, meditabitur sapientiam, id est sapienter vivere, quantum ad se. Et etiam lingua [Col. 0790D] ejus loquetur aliis, id est praedicabit judicium istud, quod se complere judicabit, ut et ipsi compleant, scilicet sapientiam loquetur ipsis. Et non meditabitur et loquetur sic, ut postea deficiat, sed lex ejus semper in corde, id est in voluntate ejus, id est semper diligit eam et vult eam complere. Et sic est in corde, quod non supplantabuntur gressus, id est affectiones ejus ab illa lege. Quaereret aliquis estne quisquam qui eum velit supplantare? Respondetur ita: Considerat enim peccator justum in lege illa perseverare; et quaerit blanditiis vel tribulationibus eum mortificare, id est ab eadem lege retrahere, et sic male operari faciendo in mortem animae deducere. Dominus autem non derelinquet inadjutum ne cedat. Eum, in manibus ejus positum, id est faciet [Col. 0791A] eum constantem, cum erit in potestate peccatoris non secundum animam, sed secundum corpus; nec damnabit eum Dominus, cum judicabitur, id est cum hoc sit quod ipse justus damnabitur a peccatore per corporalia tormenta. Et hoc ipsi, id est ad sui ipsius utilitatem; quasi dicat: Judicium illud non erit ipsi ad damnationem, sed ad utilitatem; vel sic: Nec damnabit eum peccator sicut putat, cum judicabitur illi, id est cum hoc sit quod judicium illud quod peccator faciet adversus justum tribulando illum, potius fiat ad damnationem illius peccatoris. Dixi: Declina a malo et fac bonum. Et si mox non acceperis inde praemium, noli murmurare sicut filii Israel fecerunt, qui cum cito non possent ad terram promissionis pervenire in Aegyptum, ad ollas carnium reverti [Col. 0791B] voluerunt (Num. XIV, 4). Sed exspecta Dominum sine murmuratione in brevi remuneraturum. Et exspectando custodi viam ejus, id est legem ne deflectas ab ea, quae erit tibi via ad vitam: alioquin enim inanis esset exspectatio tua. Ideoque custodi ut haereditate capias terram viventium, id est ut sit tibi haereditas. Hanc autem terram videbis, cum perierint peccatores in futuro, vel sic. Cum coeperis terram haereditate, videbis cum perierint peccatores, id est videbis perditionem peccatorum. Per hoc autem eum a peccato revocare intendit, ne cum peccatoribus pereat. Quaereret aliquis unde scis peccatorem periturum? Hoc autem confirmat sic auctoritate sua. Vere scio quod peribunt. Nam ego vidi, id est consideravi in mente mea, impium in hoc mundo super pios exaltatum [Col. 0791C] et elevatum in divitiis sicut cedros Libani, quae arboribus aliis magis elevatae sunt. Et postea consideratione transivi ad novissima ejus. Et ecce non erat, id est fuit in praesentia considerationis meae, quod ipse non erat sic exaltandus; quod est dicere: Consideravi illum cariturum exaltatione tali. Et quaesivi eum, id est diligenti ratione investigavi locum ejus, scilicet an in futuro habiturus esset locum superbiendi, et bonos opprimendi. Et non est inventus a me considerante, locus ejus. Sciendum autem quod hanc sententiam superius in secunda persona posuerat sic: Quaeres locum ejus 117 et non invenies. Hic vero auctoritate sua confirmat, ideoque diversum est. Ergo quia si exspectaveris, [Col. 0791D] exaltabit te, et quia amplius sicut ostendi non erit. Custodi innocentiam, quantum ad ipsum impium, ne, quia te tribulat, velis ei nocere dictis sive factis. Et vide aequitatem esse, id est hoc esse aequum, ut erga eum sis innocens. Et bono tuo custodies, quoniam homini pacifico, id est innocenti sunt reliquiae, id est aeterna bona quae sibi ipse reliquit, saecularibus contemptis: injusti autem disperibunt, id est omnino peribunt et in anima et in corpore. Simul cum ipsis reliquiae impiorum, id est saecularia bona quae sibi reliquerunt, contemptis aeternis, interibunt, juxta illud: »Coelum et terra transibunt (Luc. XXI, 33),« vel sic: Reliquiae impiorum, id est aeterna bona, quae sibi post mortem praesumptuose relinquunt, peribunt quantum [Col. 0792A] ad eos, id est non aderunt eis; vel sic: Opera bona pro favore facta, quae post mortem relinquunt, interibunt, id est annihilabuntur. Has vero causas superius posuit. Sed hic ad aliud repetit. Et ideo adhuc inculcat, ut bonos ad melius attrahat, et impios perterrefaciat. Ne vero justi de salute sua aliquatenus in se glorientur, omnem eorum salutem a Domino esse sic dicit: Dixi quod justi haereditabunt terram, et cum ceciderit justus, non collidetur; et Dominus non derelinquet eum in manibus peccatoris, et haec salus non est ab ipsis justis: Salus autem, scilicet salus justorum, a Domino est. Exponit autem salutem per partes sic: Et protector eorum est in tempore tribulationis, ne cedant. Et adjuvabit eos ad bene operandum, et liberabit eos a peccatis, et [Col. 0792B] eruet eos a peccatoribus, id est a potestate peccatorum ne corporibus occisis in animas habeant potestatem. Et postea salvabit eos a mortalitate et passibilitate, reducendo ad beatitudinem aeternam. Et hoc ideo, quia speraverunt in eo, non in se.



IN PSALMUM XXXVII.

Psalmi tricesimi septimi Titulus. Psalm. David in rememoratione sabbati; quod sic exponitur: Psalmus iste attribuendus est David, id est Christo agenti in rememoratione Sabbati aeternae quietis. Per Sabbatum enim quod quies interpretatur, requies aeterna designatur. Est autem in hoc psalmo vox capitis, orantis pro membris futuris: ne in futuro damnentur. Quae membra per Adam, aeternam quietem oblivioni tradiderant, tandem vero per Christum [Col. 0792C] illius quietis rememoratura erant, et de peccatis ante baptisma, et post baptisma poenitentiam actura. Ut autem affectionem nimiam erga eos se habere ostendat, pro eis, quasi pro se orat: ut etiam facilius impetret, ostendendo causas quare pro eis orandum sit. Addendo quoque causas plures quare debeat pro eis exaudiri: scilicet quia poenitebunt et de peccatis dolebunt, et solum Deum desiderabunt: et quia pro eis passurus est et resurrecturus. Quam passionem etiam partim ostendit. Et quia parata erunt ipsa membra ad subeunda pro Christo flagella, sicut pro eis ipse flagellatus fuit: et quia peccata confitebuntur, et pro eis satisfacere cogitabunt.

Domine ne in furore tuo arguas me, et caetera. [Col. 0792D] Quasi dicat: Domine, ne arguas meos, id est ne convincas meos male egisse, arguendos eos in furore judicii tui, cum damnandis dices: »Discedite a me maledicti,« etc. (Matth. XXV, 41.) Neque in ira, id est vindicta tua aeterna, corripias me, id est punias meos a similitudine illius, qui, cum corripitur, punitur; et hoc est ac si diceret: Volo quidem hic eos per transitoria flagella argui et corripi, non autem in futuro, quando in furore fiet redargutio. Quaereret aliquis: Estne eis necesse, ut pro eis orandum sit? Respondetur ita: Quoniam sagittae tuae, id est mortalitas et passibilitas, quas comminatus es Adae, antequam peccaret, dicendo: »Quacunque die comederis, morte morieris (Gen. II, 17),« infixae sunt mihi, id est meis: et plus dicam, confirmasti super [Col. 0793A] me manum tuam, id est valde firmam et ponderosam 118 fecisti super meos vindictam tuam. Bene vero ponit super, a similitudine illius qui, cum aliquem dure percutit, graviter et firmiter super eum manum premit; exponens autem in quo confirmavit manum, addit: in hoc scilicet confirmasti manum tuam super meos, quod non est sanitas in carne mea id est meorum. Quod est dicere: Caro meorum quae a fomite peccati sana erat, infirma facta est, in se semper habens malam concupiscentiam, quae fomes peccati dicitur, eo quod ab ea delectatio et occupatio mala oriatur. Unde Apostolus: »Est peccatum in corpore vestro, sed non regnet (Rom. VI, 12).« Et hoc quod non sana est, contingit a facie irae tuae, id est a praesentia vindictae tuae, quam in [Col. 0793B] eam propter Adae peccatum exerces; quoniam autem caro non sana est, non est pax ossibus meis, id est rationi et virtutibus meorum. Semper enim sollicitantur, et hoc contingit a facie, id est ab instantia peccatorum meorum. Quod est dicere: Ideo non est eis pax, quoniam peccata, id est malae concupiscentiae quae etiam fomites peccati dicuntur, instant, quae ipsam rationem et virtutes subvertere nituntur, juxta illud Apostoli: »Caro concupiscit adversus spiritum (Galat. V, 17).« Vel quod dicit sagittae tuae infixae sunt, etc., sic legitur ut per sagittas plusquam in superiori sententia intelligatur. Superius enim per sagittam solummodo mortalitas et passibilitas intelligebantur, quae bene sagittae dicuntur, eo quod de longe per eas [Col. 0793C] Deus Adae comminatus est antequam peccaret, sicut sagittae de longe trahendae comminantur: vel quia per eas genus humanum afficitur, ad modum illius, qui sagittarum vulneribus affligitur. Aliter autem sagittae latius accipiuntur sic: Sagittae tuae infixae sunt meis, id est mortalitas et passibilitas et fomes peccati. Et non horarie, sed tu confirmasti, id est firmam et perseverantem fecisti super meos manum tuam, id est vindictam tuam, scilicet supradictas sagittas. Et exponit quomodo confirmavit sic: Ita confirmasti et infixisti, quod non est sanitas in carne meorum a faciae irae tuae, id est propter praesentiam vindictae tuae, id est infirma est, mortalis, passibilis, fomiti peccati subjacens. Non quod [Col. 0793D] caro patiatur vel concupiscat, sed quia per ejus fragilitatem in anima fit passibilitas et concupiscentia, quae fomes est peccati, et ipsa non existente sana, non est pax ossibus meis, quod contingit a facie, id est ab instantia peccatorum meorum membrorum, malarum scilicet concupiscentiarum eorum. Et ideo adhuc orandum est ne arguantur in furore, et corripiantur in ira, quoniam iniquitates meae, id est pravae concupiscentiae meorum, supergressae sunt caput meum, id est praevaluerunt menti meorum, deducendo eam in delectationes peccati. Et etiam gravatae sunt super me, sicut onus grave, id est graves factae sunt super meos, quos opprimunt, ad modum oneris gravissimi. Quia sicut aliquod onus grave illum quem supprimit, erigere non permittit; [Col. 0794A] sic et concupiscentiae mentem eorum aggravant, ne ad coelestia contemplanda sinant eam eniti. Et hoc totum est ostensio a minori, quasi dicat: Quandoquidem pro peccato Adae sic eos, ut ostendi, multasti, scilicet sagittas infixisti, manum confirmasti; multo magis est timendum ne pro iniquitatibus quibus aggravantur, in futuro gravius multentur. Dixi quod iniquitates supergressae sunt caput meum, et gravatae sunt sicut onus grave. Et hoc intelligendum est ante baptismum: et cum ex ipsis iniquitatibus expedientur in baptismo; iterum putruerunt, id est putrebunt, et corruptae sunt, id est corrumpentur post baptismum, cicatrices meae. Praeposteratum est sic. Mei cicatricosi, id est sanati a peccatis, quae ante baptismum egerunt, a similitudine carnis cicatricosae [Col. 0794B] quae a vulnere sanata est, corrumpentur post baptismum a malis concupiscentiis, ducti in consensum et delectationem, a similitudine carnis cicatricosae, quae si sibi gladius impingatur, corrumpitur. Et populus prave agendo et consuescendo, et aliis malum exemplum dando, putrebunt a similitudine cadaveris, et hoc quod putrebunt et corrumpentur continget a facie insipientiae meae, id est ab instantia fomitis peccati meorum, qui dicitur insipientia, eo quod insipientiae causa sit. Vel sic: A facie, id est a praesentia, insipientiae meae, id est meorum; quasi dicat: 119 Nihil inde culpandum erit, nisi eorum insipientia, et quia corrumpentur et putrebunt? Miser factus sum, id est miseri fient cum prius in baptismo purificati felices exstiterint. Et [Col. 0794C] curvatus sum, id est deprimentur a peccatis suis, usque in finem curvationis, id est quantum poterunt curvari, ne possint oculos mentis ad aeterna bona erigere, et eorum contuitu bene agere: a similitudine curvati, qui sursum aspicere nequit. Vel hoc totum quod dicit, iniquitates supergressae sunt, etc., potest dici post baptismum, sic: Vere orandum est pro eis, ne sic arguantur et corripiantur.

Quoniam iniquitates meae supergressae sunt, id est supergredientur caput meum post baptismum: et sicut onus grave gravatae sunt, id est gravabuntur, diceret aliquis: Nonne eruentur ab istis in baptismo? Respondetur: Eruentur, sed postea corrumpentur, et [Col. 0794D] putrebunt cicatricosi mei a faciae insipientiae suae: et sic miseri fient, et curvabuntur usque in finem. Expositio horum omnium non mutatur. Ostensis causis quibus pro eis orandum sit, alias supponit causas quare non debeant argui et corripi, sic: Oro ne arguas, ne corripias, neque si corripiendi sunt aut arguendi.

Quoniam tota die, id est jugiter, contristatus congrediebar, id est mei contristati de peccatis ingredientur de magno moerore in majorem, id est jugiter magis et magis contristabuntur de peccatis suis, ideoque non debent in futuro argui et corripi pro eis. Vel sic: Tota die, id est jugiter ingredientur, id est incedent viam vitae hujus contristati de peccatis. Et non solum contristabuntur; sed etiam afflictus [Col. 0795A] sum et humiliatus sum nimis, id est valde affligent se in corpore jejuniis et aliis anxietatibus, et humiliabunt se in anima, suas voluntates tuis voluntatibus postponendo, qui prius superbierunt inobedientes existendo. Et etiam ut vehementius quid dicam, rugiebam, id est rugient, dolebunt scilicet vehementer, ut leo qui, cum contristatus sit, vehementer rugitum emittere consuevit; vel rugient, id est valde sibi de peccatis irascentur; a similitudine quoque leonis, qui rugit etiam cum iratus sit. Et non rugient voce exterius: sed rugitus ille procedet a gemitu cordis mei, id est meorum. Quasi dicat: Prius in corde gement, et post eorum gemitus excrescent in rugitum; quod est dicere, in corde rugient, sic ut prius gemant. Ideo vero contristabuntur, et affligentur, et [Col. 0795B] humiliabuntur, et rugient: quoniam lumbi mei impleti sunt illusionibus, id est corda meorum, quae ideo dicuntur lumbi, quia ab eis procedit cogitatio mala, quae hominem coinquinat, sicut a lumbis luxuria, plena sunt malis delectationibus, quae sunt illusiones malorum spirituum. Et ideo sunt pleni, quia non est sanitas in carne mea, ut superius ostensum est; quod est dicere: Et hoc contingit ex fragilitate carnis eorum quae infirma est. Hoc autem partim verbis aliis superius positum est, cum dixit: Sicut onus grave, etc. Sed ad aliud repetitur. Et hoc totum est ac si diceret: debes ideo eis misereri, ne arguas, aut corripias, quia de peccatis omnimodo poenitebunt.

Et ideo adhuc debes misereri, quia omne desiderium [Col. 0795C] meum, id est meorum, est ut sint ante te, id est in praesentia tua, quandoque beati illa gloria quam per Adam amiserunt, quod est dicere: Nihil praeter te desiderant, et desiderando ad hoc gemunt et suspirant. Et ille gemitus meorum non est a te absconditus, sed tibi cognitus est et gratus; ideoque minime decet ut sit irremuneratus. Vel sic: Et gemitus meorum, quem de peccatis agunt, ad beatitudinem suspirando, non est a te absconditus, sed cognitus et gratus. Quaereret aliquis: Gement ne? Respondetur sic: Vere cor meum, id est meorum, conturbatum est gemendo. Et hoc ideo, quia dereliquit me virtus mea, id est meos dereliquit per Adam omnis virtus eorum: humilitas scilicet, castitas et caeterae virtutes. Non quod omnes ex toto dereliquerunt: sed [Col. 0795D] quia quaedam ex toto, illae vero quae restant valde minoratae sunt, vel virtus mea, id est liberum arbitrium, ut non possint eo ad salutem uti. Et ideo conturbatum est cor, quia lumen 120 oculorum meorum, id est intellectus cordium meorum, vel lumen, id est sol justitiae Christus, qui oculos cordium meorum illuminabit; et ipsum lumen dico, sine quo nihil esse dicendus sum, non est mecum, ut meos illuminet. Supponit quoque causam aliam: passionem videlicet suam, pro qua debeat eis misereri, sic: Et ideo debes eis misereri, quia ideo passus sum quod amici mei, etc. Potest quoque superior versus quantum ad passionem legi sic: Dico ne arguas eos neque corripias. Nam ut eis miserearis, [Col. 0796A] cor meum conturbatum est, id est anima mea conturbabitur spontanee in passione. Unde scriptum est: »Coepit pavere et taedere (Marc. XIV, 33),« et dereliquit me virtus mea, id est videbitur quibusdam dereliquisse me potentia mea. Unde alibi dicitur: »Aruit tanquam testa virtus mea (Psal. XXI, 16).« Et lumen oculorum meorum, et ipsum lumen dico, sine quo nihil essem, non est mecum, id est videbitur a quibusdam non esse mecum: divinitas scilicet, quae mei cordis oculos illuminat. Unde quidam dixisse legitur: »Deus dereliquit me (Isa. XLIX, 14).« Per hoc autem videbitur virtus mea, et lumen meum non esse mecum.

Quoniam amici mei simulati, et proximi mei, id est consanguinei, appropinquarunt, id est appropinquabunt, [Col. 0796B] adversum me, ut capiant. Et steterunt, id est stabunt perseveranter in accusatione mei dicendo: »Si hunc dimittis, non es amicus Caesaris (Joan. XIX, 12).« Et quia juxta me, id est in familiaritatem mei erant, discipuli scilicet de longe steterunt, id est stabunt me relicto prae timore Judaeorum. Et qui quaerebant, id est quaerent omnimodo animam meam auferre, Judaei scilicet, vim faciebant, id est mihi violentiam inferent, flagellando et crucifigendo (Joan. XIX). Et qui inquirebant, id est inquirent, mala mihi consiliis suis videlicet, qualiter occidant et vi detineant, locuti sunt, id est loquentur vanitates, dicendo: Hic dixit: »Possum destruere,« etc. (Math. XXVI, 61.) Et has vanitates non loquentur immediate, sed ad cumulum nequitiae eorum tota die dolos meditabantur, [Col. 0796C] id est jugiter meditabuntur vana et dolosa verba contra me.

Ego autem non econtrario eis respondebo: sed non audiam tanquam surdus, id est non loquens ero quasi non audiam ut surdus, et sicut existens mutus non aperiens os suum. Quod est dicere: neque faciam aliquod signum indignationis gemendo vel plangendo, comparabilis muto, qui non solum non loqui, sed nec etiam os aperire potest ut vocem quamlibet emittat. Multi namque muti sunt, qui saltem clamant et gemunt. Repetit quod dixit, Ego tanquam surdus non audiebam, ut addat sic: Et factus sum, id est factus ero, sicut homo non audiens, et non habens in ore suo redargutiones. Quod est dicere: Videbor ideo sic tacere ut surdus, quod non habeam [Col. 0796D] unde eos redarguam, cum in multis possim eos redarguere. Et hoc totum est ac si diceret: Ideo debes eis misereri, quia talia et talia pro eis patiar. Quia vero mors sine resurrectione, valens causa non esset, addit:

Et ideo debes misereri, ut per meam resurrectionem, eorum miserearis: speravi in te, Domine, id est spem resurrectionis posui. Et tu exaudies me orantem, Domine Deus meus, ut me resuscites. Et non solum exaudies quia speravi, sed etiam quia dixi, id est verbo orabo dicens: O Domine, resuscita me, ne quando, id est aliquando supergaudeant mihi inimici mei. Quod est dicere: qui supergaudent in morte, non supergaudeant aliquo modo in quo supergaudendum [Col. 0797A] non est. Exponit autem in quo non supergaudeant, cum addit: Et dum commoventur pedes mei, id est si commoverentur a proposito suo affectiones meae, scilicet si eis cederem, supergauderent. Et inde hoc scio, quia super me existentes in passione, magna, id est superba, locuti sunt dicendo: dixit enim: Filius Dei sum (Matth. XXVI, 64). Vel sic: Non supergaudeant mihi quando non est supergaudendum, scilicet in retentione in morte. Et inde scio quia supergauderent, quoniam super me magna, id est superba, locuti sunt, id est loquentur, dum commoventur, id est dum commovebuntur a me gressus mei, id est discipuli mei, relinquendo me in passione, 121 qui dicuntur gressus, eo quod portabunt nomen meum inter gentes; vel sic: Ne supergaudeant [Col. 0797B] mihi quando supergaudendum non est, id est in retentione in morte. Et dum commoventur pedes mei, super me magna locuti sunt, id est et non loquantur, magna, id est superba super me existendo, dicendo se superasse me, dum hoc sit quod commoveantur a proposito pedes mei, id est affectiones meae, id est dum hoc sit quod eis cedam. Quod est ac si dicat: Non permittas commoveri pedes meos, ne super me existentes magna loquantur. Multum enim superbe loquerentur, si sic mihi praevalerent. Ad hanc autem tertiam sententiam mittit nos Hebraica translatio, quae sic habet: Ne dum vacillaverint pedes mei, super me magnificentur, id est magni fiant in superbia. Et ideo adhuc debes misereri

[Col. 0797C] Quoniam ego in flagella per me suscipienda paratus sum, id est mei parati erunt pro me pati flagella, sicut et ego pro eis patiar, alioquin enim passio mea nihil eis proficeret. Et ideo adhuc quia dolor meus, id est meorum, erit in conspectu meo, id est meorum, semper, id est semper habebunt in consideratione sua dolorem de peccatis suis. Et ideo adhuc: Quoniam annuntiabo iniquitatem meam, id est mei annuntiabunt aliis humiliter per confessionem iniquitatem suam juxta illud Jacobi apostoli: »Confitemini alterutrum peccata vestra (Jac. V, 16);« et quia hoc non sufficeret, cogitabo pro peccato meo, id est cogitabunt satisfacere Deo pro omni peccato suo, jejunando et aliis anxietatibus corpus affligendo. Dixi quod ipsi cogitabunt pro peccato carnem mortificando; [Col. 0797D] inimici autem mei, id est meorum, scilicet impii qui persequentur eos multimode, vivunt, id est vivent prospere in hoc mundo in divitiis florendo. Et confirmati sunt, id est confirmati erunt in perseverantia super me, id est super meos extollendo se. Et multiplicati sunt, id est multi erunt, qui oderunt me, id est odio habebunt meos, et hoc inique. Exponit autem quomodo inique sic, scilicet qui retribuunt, id est retribuent meis, mala pro bonis, quod iniquorum est. Et hoc etiam exponit in parte cum addit: Scilicet detrahebant mihi, id est detrahent meis, quoniam sequebar bonitatem, id est quia perseverabunt in bonitate, quod est dicere, quia eis bonum exemplum dabunt, ipsi illis inique detrahent. [Col. 0798A] Ergo quia multiplicabuntur inimici super meos, ne derelinquas me, Domine Deus meus, id est meos inadjutos in tribulationibus, sed constantes fac ne cedant. Et si videberis derelinquere, permittendo affligi, et interdum in peccatis cadere, ut post humiliores sint ne discesseris a me, id est ne elongaveris penitus ab eis, quin postea eis auxilieris; sed potius intende in adjutorium meum, id est meorum, Domine Deus meus. Quod est dicere: Quem mei reputabunt Dominum et Deum suum.



IN PSALMUM XXXVIII.

Psalmi tricesimi octavi Titulus. In finem pro Idithum, Canticum David. Idithum interpretatur transiliens. Titulus sic exponitur: Canticum istud, id est tractatus iste, in quo continetur canticum, id est [Col. 0798B] jucunditas futura, scilicet aeterna beatitudo, vel jucunditas, id est laetitia nimia pro spe beatitudinis aeternae, est David, id est Ecclesiae perfectae, factum istud canticum, id est iste tractatus pro Idithum in finem, id est pro hoc quod est ipse David transiliens usque in finem, scilicet transiliens de vitiis ad virtutes, de terrenis bonis ad aeterna bona; quae sunt finis exspectationis justorum. Vel sic: Canticum istud, id est jucunditas futura, vel jucunditas, id est laetitia jucunditatis futurae, est David, id est Ecclesiae perfectae. Canticum dico habendum si de futura jucunditate dicatur, vel habitum si de laetitia futurae jucunditatis dicatur, per hoc quod David qui hic loquitur est Idithum, id est transiliens usque in finem. In hoc autem psalmo perfecta Ecclesia jucundando, [Col. 0798C] ostendit se de vitiis ad virtutes transiliisse, sic ut nec in lingua peccare disponat, quod magnum est. Dicit etiam se orasse cum insufficiens per se esset, ut sibi Deus, finem, id est modum tacendi modumque loquendi, notificaret; et contuitum bonorum aeternorum sibi notum faceret, ut sic, saecularibus contemptis, ad 122 illa bona spe transiliret. Ostendit quoque se impetrasse, et se solummodo bona illa exspectare, et hoc non ad arrogantiam, sed ad aliorum narrat instructionem, ut sui exemplo ad hoc idem intendant. Redarguit quoque eos qui vanitati intenti sunt, ut eos a vanitate ad ea bona quae vera sunt transilire faciat. Orat quoque ut exemplum orandi aliis tribuat; quatenus Deus eum ab omnibus [Col. 0798D] iniquitatibus eruat, ut ad hoc ad quod suspirat sic pervenire queat. Alioquin enim non ad hoc attingeret. Orat insuper ut Deus tribulationes suas alleviet, ne sub nimio pondere deficiat, et sic quod exspectat, amittat. Dicit quoque jam sibi debere parci cum purgata sit diutissime patiendo.

Dixi: Custodiam vias meas, ut non delinquam in lingua mea. Quasi dicat: Ego bene jam custodivi affectiones et operationes meas, ne in eis peccarem, quae mihi viae erunt ad vitam; sed quia possem harum utilitatem viarum amittere, nisi peccare in lingua desisterem: unde apostolus Jacobus dicit: »Si quis autem putat se religiosum esse, non refrenans linguam suam, seducens cor suum, hujus vana est religio (Jac. I, 26);« Cum peccato consisteret [Col. 0799A] adversum me, non paratus rationabiliter contradicere: sed inverecunde et improbe veritati semper resistere, ne in litigium et garrulitatem; et sic fortassis in blasphemiam devenirem, sicut multoties ante deveni. Dixi, id est in corde disposui: custodiam perfecte vias meas, sic ut non delinquam in lingua mea, contra eum peccatorem ne quidquam agendo, sanctum videlicet canibus dando, et margaritas ante porcos ponendo (Matth. VII, 6). Non enim fructuose vias custodirem, si in lingua delinquerem, garrule agendo. Unde Salomon: »In multiloquio non deerit peccatum (Prov. X, 19).« Et non hoc solummodo dixi; sed et opere complevi, scilicet posui ori meo custodiam, id est custodivi os meum, ne loquendo peccarem, id est obmutui. Et [Col. 0799B] non ex indignatione, sed humiliatus sum in hoc, id est ex humilitate hoc feci; vel sic: Et humiliatus sum, id est cum obmutescerem humilis ab eis reputatus sum, et victus, neque valens resistere. Per hoc autem innuit quod non ex indignatione, sed ex humilitate debemus adversus peccatorem obmutescere: etsi in hoc victi videamur et viles, non est curandum, sed cum gaudio sustinendum. Et adeo obmutui, quod et silui a bonis, Quod est dicere: Non solum ab amaris, sed et a bonis verbis silui, timens me bene loquendo, et ei improbe resistendo in litigium iterum devenire; vel sic: Non solum adversus peccatorem obmutui, sed et silui a bonis, id est ab instructione bonorum, ne peccator cum eis corporali praesentia manens audiendo resisteret, et verba mea [Col. 0799C] in irritum duceret. Et quia vidi malum esse a bonis silere, dolor meus renovatus est. Quod est dicere: Qui prius de nimia loquacitate dolueram, de taciturnitate nimia rursus dolui, et inde contigit doloris renovatio, quia concaluit cor meum, id est inferbuit amare erga eos, quibus silebam. Qui calor erat intra me absconditus, cum verbis propalare non auderem, tunc coepi meditari quod mihi facerem, videlicet an loquerer an tacerem. Et in illa meditatione mea exardescet ignis, id est coepit magis et magis excrescere amor quem habebam, a similitudine ignis exardescentis.

Quoniam autem insufficiens sui disponere, quid mihi agendum esset, locutus sum orando Deum. In [Col. 0799D] lingua mea, id est in tali lingua, quali soleo orando loqui, rationabili scilicet, et competenter orante, in lingua cordis scilicet, vel in lingua corporis. Sic videlicet locutus sum: Notum fac mihi, Domine, divinitus inspirando, finem meum, id est modum quem habere debeo in tacendo, et in loquendo. Et postquam illum notificaveris, etiam notum fac numerum dierum meorum, id est numerositatem dierum meorum aeternorum, quos in futuro sum habiturus. Numerum ponit hic pro multiplicitate. Multiplices 123 enim res, numerosas dicere consuevimus. Non quod ibi dies multiplices sint futuri, sed quia dies illa sola et unica et aeterna, multiplicitatem dierum nostrorum exsuperabit. Numerum dico qui est, id est revera existit, nunquam defecturus; vel sic: [Col. 0800A] Notum fac mihi numerum, qui revera est. Numerum dico, auctorem dierum meorum futurorum, Christum scilicet, per quem dies aeternos habiturus sum. Qui bene numerus dicitur, eo quod ab eo, cum sit Patris sapientia, numerabilia cuncta consistunt: sicut etiam veritas dicitur, eo quod ab eo omnis veritas est: sive etiam quia incommutabilis est: ad modum numeri, qui, licet in mutabilibus rebus consideretur, in se tamen incommutabilis est: ut tria et septem simul juncta, incommutabiliter decem faciunt, quod est ac si diceret: Da mihi subtilem in tellectum illius numeri, ut considerem quantus sit, licet non perfecte: ut hoc considerando, sciam, id est intelligam, quid, id est quam magnum quid desit mihi, cum tanto bono caream, et sic magis et [Col. 0800B] magis saecularibus spretis, ad illum numerum intendam et suspirem.

Facta oratione, et certus de impetratione, se jam impetrasse enuntiat: ut si oraverimus ejus exemplo spem impetrationis nobis tribuat. Ego sic locutus sum orando. Et ecce, id est in praesentia mentis meae mensurabiles posuisti dies meos, id est fecisti mihi divinitus inspirando cognoscere dies, quos hic habeo, non aeternos esse, sed mensurabiles et transitorios. Et per hoc etiam innuit, quod et dies futuros ostendit ei aeternos et immensurabiles. Unde namque videret hos esse mensurabiles, nisi comparatione illorum qui sunt immensurabiles? Et etiam posuisti hic in consideratione mea quod substantia, id est essentia mea, quam modo habeo, tanquam [Col. 0800C] nihilum est ante te comparata, id est ad respectum illius substantiae quae futura est ante te, id est cum ero in praesentia tui in futuro; vel sic: Tanquam nihilum est ante te comparata, id est ad tui comparationem, ad cujus conformitatem attingendam suspiro; vel sic: Tanquam nihilum est ante, id est reputatur in mente mea, quae est ante te quam solus vides. Bene vero ponit, non nihilum, sed tanquam nihilum. Nihil enim non est: sed tanquam nihilum, id est defectibilis, adeo ut videatur fere redigi in nihilum moriendo, quatenus in hoc appareat quod ex nihilo a Deo facta sit. Omnia namque fecit Deus ex nihilo. Dico quod dies nostri mensurabiles sunt, et substantia nostra tanquam nihilum. [Col. 0800D] Verumtamen licet hoc sit, omnis vivens homo non Deus, id est male vivendo conformans se homini Adae scilicet, qui humane se habuit et debiliter; non autem suspirans et enitens, ut conformetur Deo bene se habendo, est universa vanitas, id est universae vanitati subditus. Quod autem ponit uni versa vanitas, ad nimiam eorum redargutionem per emphasim facit: verumtamen quamvis vanitas sit, inexcusabilis est. Nam pertransiit in vanitatem a certitudine veri boni, cui deberet inhaerere. Ipse dico in imagine Dei degens, id est cum sit factus ad imaginem Dei: rationalis scilicet, ut sciat videre quid expetendum sit, et quid non. Unde in Genesi legitur: »Fecit Deus hominem ad imaginem suam (Gen. I, 26);« vel sic: Verumtamen quamvis vanitati [Col. 0801A] subjectus sit, id est appetitui terrenorum quae vana sunt, pertransit de vita ad mortem in imagine, vel pertransiit in ipsam vanitatem, degens in imagine, id est in similitudine imaginis vultus alicujus, quae in speculo considerata, cito transit juxta illud beati Jacobi apostoli: »Consideravit se et abiit, et statim oblitus est qualis fuerit (Jacob. I, 24).« Per hoc autem multum eos a vanitate revocat, ac si diceret: Non ita deberet adhaerere mundanis quae vana sunt, cum sit transitorius sicut imago. Dico quod vanitas est, id est vanitati subjectus: et non solummodo pro se, sed et, id est etiam frustra conturbatur, id est sollicitatur in appetitu vanorum pro aliis. Et exponit quomodo, cum addit: Thesaurizat enim, et cum putet se filio vel 124 amico [Col. 0801B] thesaurizare, sed ignorat cui, id est ad opus cujus congregabit ea. Contingere namque potest quod vel hostis, vel servus unde non sperat, haeres ejus sit futurus; et nunc, id est quando quidem homo pertransiit in imagine, et mensurabiles sunt dies mei, et substantia mea tanquam nihilum, quae est exspectatio mea? Nonne Dominus? Notandum quod nunc non est signum temporis, sed causae; quasi dicat: Dixi quod homo pertransiit in imagine. Et mensurabiles sunt dies mei, et substantia tanquam nihilum. Et nunc, id est et ideo, Dominus solus est exspectatio mea, id est illum solum, mundanis postpositis, exspecto.

Notandum vero, quoniam hoc ex laetitia nimia et ad nostram etiam exhortationem interrogative [Col. 0801C] ponit. Et quia te exspecto, substantia mea, quae quantum ad hunc statum, tanquam nihilum reputatur, apud te, id est in conformitate tui a me considerata est jam, id est videtur jam mihi verum esse habere. Quod est dicere: Cum considero quod futura sit in vero esse, cum erit apud te, id est in tui praesentia et conformitate, jam spe video quod in vero illo esse sit, et ut substantia mea apud te verum esse habere queat, ab omnibus iniquitatibus venialibus erue me indulgendo, quasi dicat: Ego bene custodivi, ut in principio psalmi ostendi vias meas a criminalibus, sed tu indulge venialia. Et sic ab omnibus iniquitatibus ero liberatus. Aliter enim ad illud esse non attingerem, cum nihil sordidum in regno tuo futurum sit (Apoc. XXI, 27), et eruere [Col. 0801D] debes. Nam opprobrium insipienti dedisti me, quod est dicere: cum saecularibus contemptis, ad te solum spectem, ut expressius dicam, derisio sim et opprobrium insipienti populo, et hoc pro te. Unde Prosper: »Qui volunt pie vivere, necesse est ut patiantur opprobria ab impiis et dissimilibus.« Et cum eis opprobrium sim nihil amare respondi, sed obmutui: et sic quod nullo modo aperui os meum, ut gemendo vel modo aliquo murmurando signum moeroris, aut indignationis ostenderem. Orat etiam ut Deus plagas suas alleviet, ne si plus nimio graves fuerint, sub eorum pondere deficiat, et sic quod exspectat non attingat. Et hoc sic dicit: Non solum oro ut me ab iniquitatibus eruas, sed etiam oro, amove a [Col. 0802A] me plagas tuas. Non ex toto amove, sed partim, quod est dicere: Allevia tribulationes quas ad purgandum me mihi intulisti. Et amovere debes, quoniam tu fecisti jam me perfectum, et purgatum per ipsas plagas. Exponit autem hoc, cum subjungit: Vere tu fecisti me. Ego namque defeci jam a sordibus meis in increpationibus, id est per tribulationes quibus increpasti, et corripuisti me: increpationibus dico illatis a fortitudine manus tuae, intransitive dictum, quod est dicere: Illatis a forti manu tua, id est a forti potentia tua, vel vindicta tua. Et increpationes istae injustae non fuerunt; nam propter iniquitatem perpetratam, corripuisti his increpationibus hominem me scilicet, qui hominem vixeram non Deum. Quoniam vero dixerat, ego defeci, exponit in quo defecit [Col. 0802B] sic: dico quia corripuisti, et corripiendo fecisti tabescere, id est deficere per ipsas increpationes, animam meam a sordibus delectationum suarum sicut araneam, id est ad modum araneae, quae per opera sua paulatim deficit. Verumtamen quamvis adeo perfectus sim, et mei exemplo possent alii deficere, et sic fieri perfecti. Omnis homo, id est hominem vivens adhuc conturbatur vane, id est sollicitatur in appetitu terrenorum, quae vana sunt.

Ostensa defectione sua, sic ad orationem revertitur: Ergo quia sic fecisti me tabescere, Exaudi, Domine, orationem meam voce prolatam: et depretionem meam, ex intensione cordis procedentem, et percipe auribus pietatis tuae lacrymas meas. Vel sic: ne sileas, id est perfice quod postulo, quoniam [Col. 0802C] ego existens jam spe apud te, id est in praesentia et conformitate tui sum advena et peregrinus, sicut omnes patres mei fuerunt, antecessores videlicet, quorum sanctitatis filius 125 existo, quasi dicat: Non filius hujus mundi, sed de alia regione sum, ad quam tendo, ad Hierusalem scilicet aeternam. Peregrinus et advena idem est, sed ex affectione nimia sic inculcatur: ideo autem Patres advenas et peregrinos fuisse dicit, ut eorum saltem auctoritate nos ab hujusmodi peregrinatione abstrahat, Oro, exaudi, et in hoc exaudi: Remitte mihi peccata, priusquam habeam de hac vita, ut, illis remissis, refrigerer in futuro, id est in refrigerio quietis sim, qui hic jugiter tribulationibus propter te affligor. Et [Col. 0802D] si non remiseris antequam abeam, amplius non ero in vero esse quod exspecto.



IN PSALMUM XXXIX.

Titulus tricesimi noni. Psalmus attribuendus David in finem, id est Christo existenti David, id est manu forti usque in finem, id est in perfectionem viriliter agendo contra diabolum, et devincendo eum, et bene complendo obedientiam sibi a patre injunctam. Intendit autem in hoc psalmo caput ostendere ad instructionem et conformitatem membrorum, quanta constantia Deum exspectaverit, et intense suscepturum se quod exspectaverit, ut et membra sui exemplo exspectent, ne denarium ante vesperum exigant, sed in fine, quod bene exspectabunt, intense recipiant. Ostendit quoque se non solum [Col. 0803A] exspectasse, sed et hoc orasse, et in hoc exauditum fuisse, subjungendo causam qua dignus sit exaudiri; demonstrat quoque se multos imitatores habiturum in exspectatione: ut etiam nobis innuat quod si exspectaverimus, multos in hoc imitatores habebimus. Indicat insuper quo ordine alii ejus imitatores efficientur, per mortem scilicet suam, et suorum praedicationem. Orat postea de resurrectione, ostendens ad quid necessaria sua sit resurrectio. Orat etiam pro inimicis et pro membris.

Exspectans exspectavi Dominum. Cum dicit exspectans, perseverantiam innuit exspectationis, quasi dicat: Non fastidivi, non murmuravi, sed exspectavi remunerationem. Exspectans, id est non deficiens, sed perseverans in exspectatione: et quia exspectavi, [Col. 0803B] et adhuc exspectabo, intendit mihi, id est intense mihi dabit quod exspectavi, resuscitando me et glorificando. Hoc autem cum futurum esset ex certitudine nimia, quasi praeteritum posuit. Non solum autem exspectavi, sed pro hoc quod exspectavi oravi: hoc extra librum cum sit, ex sequentibus habetur. Et quia oravi, exaudivit preces meas, et hoc accipiendum est future, quasi diceret: Orabo, et exaudiet me, et ut dignus essem exauditione, prius eduxit me de lacu miseriae, id est de profunditate vitiorum, in quem alii miseri descendunt, non dixit eduxit, quod in eo fuissent iniqua, sed quia quantum ad debilitatem humanitatis, nisi gratia divinitatis obstitisset, posset contingere: quasi dicat, immunem me fecit a peccato. Bene vero peccatorum profunditas [Col. 0803C] lacus dicitur, eo quod instabiles et fluxos faciat et insolidos, quemadmodum lacus instabilis fluxus et insolidus est. Et eduxit me de luto faecis. Hoc autem idem est, quod et de lacu faecis: sed aliud denotat, scilicet nimiam sorditatem et fetorem mali exempli, sicut lutum de faece sordidius est et putridius alio luto. Nam qui in lacu miseriae sunt, et fetidissimi existunt, et alios exempli mali fetore corrumpunt. Et non solum eduxit, sed et statuit, id est stabilivit pedes meos, id est affectiones meas super petram, id est super firmitatem virtutum. Et direxit gressus meos, id est ipsas affectiones meas perseveranter de bono opere in bonum opus. Et immisit in os meum, in os cordis scilicet, canticum [Col. 0803D] novum, scilicet carmen, id est laudem Deo nostro competens. In Hebraeo habetur hymnum. Novum canticum dicit, suis voluntatibus Dei voluntatem praeponere, quo vetus homo Adam et ejus membra caruerunt: qui suis voluntatibus obedire maluerunt. Istud autem novus homo Christus, et ejus conformes habuerunt. Notandum, prophetas aliosque fideles qui Christi adventum praevenerunt, 126 Christi membra fuisse, jam in fide et spe, licet nondum esset natus de Virgine: quod praefiguratum est per quemdam in Veteri Testamento, cujus manus in nativitate caput praecessit. Dico: Exspectavi, et ipse intendit. Et oravi, et exaudivit, et haec videbunt, id est intelligent multi, sicut intelligendum est. Et videndo, exemplo mei timebunt Dominum, [Col. 0804A] timore casto, id est diligent et timendo sperabunt in Domino remunerationem. Et quia timebunt et sperabunt, beatus vir erit in futuro, cujus viri Domini nomen est spes ejus, id est qui spem salutis ponit in nomine Domini, quod diligit et magnificat. Quod autem ponit singulariter vir, cum pluraliter posuisset timebunt et sperabunt, ideo facit ut eos unum quid esse in spe et timore ostendat.

Quoniam autem hoc non sufficeret, addit: Et ille beatus vir non respexit, id est non retro aspiciet, in vanitates et in insanias, declinando. »Nemo enim mittens manum suam ad aratrum, et aspiciens retrorsum, aptus est regno Dei (Luc. IX, 62).« Vanitates dicit appetitus terrenorum, quae vana sunt. Insanias autem falsas dicit ipsa bona, quoniam homines [Col. 0804B] insanire faciunt, dum eos a lege Dei deviant. Falsa vero quod ipsa appetentibus beatitudinem promittendo fallunt; vel insaniae falsae, idolorum cultus dicuntur. Quid enim fallacius quam creaturam dicere creatorem, aut quae major insania quam cultum Deo debitum creaturae impendere? Vel insaniae falsae vitia dicuntur, eo quod homines a Deo retrahendo insanire faciunt, et cum desiderabilia videantur esse, fallunt. Dico quod non respiciet in vanitates, id est in terrena. Et quamvis ea vana dixerim esse, non quantum ad sui naturam, sed quantum ad hominum reputationem, qui dicunt ea summa bona esse, cum non sint. Tamen, ne ipsa vituperare videar, dico quod tu, Domine Deus meus, fecisti multa mirabilia, scilicet illa terrena, mirabilia [Col. 0804C] existentia, dico tua esse; quod est dicere: Quae creaturae tuae sunt, non creator, vel sic. Non respiciet in insanias, id est in idololatriam, nec est illuc respiciendum, sed in te, Domine, ut colaris. Nam tu, Domine, fecisti multa mirabilia tua; quod est dicere: Multas fecisti mirabiles creaturas, per quas tu cum sis invisibilis, cognosceris esse Dominus et Creator, ideoque in tui cultum respiciendum est. Unde Apostolus: »Invisibilia enim ipsius a creatura mundi per ea quae facta sunt intellecta conspiciuntur (Rom. I, 20).« Et ea mirabilia fecisti cogitationibus, id est dispositionibus, tuis, non alterius dispositionibus. Unde idem Apostolus: »Quis enim cognovit sensum Domini, aut quis consiliarius [Col. 0804D] ejus fuit?« (Rom. XI, 34.) Nullus scilicet: ergo quia fecisti multa mirabilia cogitationibus tuis, apparet quod nullus est qui similis sit tibi usquequaque, ut sit scilicet rerum creator, ideoque sicut tu debeat adorari. Quaereret aliquis: Dicis quod multi videbunt, etc. Per quid ergo videbunt? hoc autem ostendit, cum addit. Per hoc videbunt, quod ego annuntiavi et locutus sum, multiplicati sunt super numerum, quod est dicere: Mei annuntiabunt eis et loquentur, et per hoc ipsi multiplicabuntur super numerum definitum, id est plures erunt quam numerari possint. Annuntiare et loqui diversa sunt, annuntiabunt scilicet testimonio prophetarum, qui futura locuti sunt.

Annuntiare namque proprie est de futuris, et loquentur [Col. 0805A] auctoritate et rationibus suis: loqui vero de praeteritis et praesentibus. Exponit autem quid annuntiabunt et loquentur, cum adjungit, hoc scilicet annuntiabunt, quod tu noluisti sacrificium legale et hostiam legalem. Multa namque in lege offerebantur, quae sacrificia non dicebantur, ut panes, et caetera hujusmodi. Et dico quod sacrificium et oblationem noluisti, aures autem perfecisti mihi, id est scilicet intellectum perfectum dedisti mihi, quod est dicere: Et hoc annuntiabunt, quod tu perfectum intellectum dedisti mihi. Aures quidem ponuntur pro intellectu, quoniam auribus 127 audiendo intelligimus. Et hoc etiam quod tu non postulasti, et, id est etiam holocaustum pro peccato, quod magnum esse reputabatur. Cum dicit, non [Col. 0805B] postulasti, intelligendum est per lyptoten sprevisti. Lyptote quippe est, cum minus dicitur, et plus intelligitur. Holo vero totum, causis autem combustio sonat. Inde holocaustum sacrificium dicebatur, quod pro peccato aliquo factum, totum comburebatur. In aliis autem sacrificiis non totum, sed pars comburebatur. Dico quod hoc annuntiabunt, quia tu perfecisti mihi aures, et hoc etiam quod tunc dixi non voce sed corde, quod est dicere: Quandoquidem perfecisti, stabilivi mecum hoc. Ecce venio, id est paratus accedo passibus voluntatis, ut faciam, Deus voluntatem tuam, illam scilicet singularem voluntatem, quae antonomastice voluntas tua dicitur, et etiam faciam legem tuam, id est compleam legem a te datam, quae adhuc est imperfecta, ut idem in [Col. 0805C] Evangelio testatur: »Non veni solvere legem, sed adimplere (Matth. V, 17).« Hoc autem scilicet ut faciam voluntatem tuam et legem extra librum suppletur, ut melius continuatio procedat. Et dignum est, ut faciam voluntatem et legem tuam. Nam scriptum est, id est ratum et firmum est jam diu, ad modum Scripturae: ut facerem voluntatem tuam et legem tuam, existentem, in medio cordis mei, quod est dicere: Quam ego habeo non circa cor, ut parum de ea curem, sed in medio cordis memoriter teneo. Dico quod scriptum est, et ostendit ubi sit scriptum, scilicet in capite libr. I Psalterii ubi dicitur: »Sed in lege Domini voluntas ejus, et in lege ejus meditabitur die ac nocte (Psalm. I, 2).« Vel in capite libri I, in Verbi dispositione, mihi [Col. 0805D] personaliter uniti, quod est caput meum secundum humanitatem qui sum liber.

Unde Paulus: »Caput mulieris vir, caput autem viri Christus, Christi vero Deus (I Cor. XI, 3).« Liber autem dicitur Christus, eo quod ad correctionem morum nostrorum in ejus vitae exemplo studere debeamus, ceu quilibet in libro causa instructionis studet, unde alibi Psalmista; »In libro tuo omnes scribentur (Psal. CXXXVIII, 16).« Quoniam autem dixerat: In capite libri scriptum est, ne videretur ex necessitate, et non ex voluntate complere, interponit Deus meus hoc volui, ego ut faciam, non ex necessitate cogor. Alioquin enim non magnum meritum meum esset

[Col. 0806A] Non autem annuntiabo tantummodo, quod sacrificium noluisti, etc. Sed etiam annuntiavi, id est annuntiabo per membra mea in Ecclesia magna, constituta ex utroque populo, non parva, sicut Synagoga significatum fuit, justitiam omnem esse tuam, id est ex te, non ex operibus legis, ut quidam male asserunt; vel justitiam tuam id est a te fidelibus dandam, quam per Adam amiserunt. Dico, annuntiabunt. Ecce hoc est mihi quasi praesens, prae nimia certitudine, quod non prohibebo labia mea, id est mei non prohibebunt ab annuntiatione labia sua timore poenae. Et ideo non prohibebunt, o Domine, quia tu scisti, id est tu voluisti hoc, quod dicere: Quia scient te hoc velle. Unde in Evangelio: »Cum audieritis praelia et seditiones, nolite terreri [Col. 0806B] (Luc. XXI, 9).« Et etiam justitiam tuam non abscondi in corde meo, id est justitiam a te fidelibus dandam, non abscondent, id est non celabunt mei negligenter in corde suo, nolendo eam aliis propalare. Sed dixi, id est dicent aliis veritatem et salutare tuum, id est praedicabunt me Filium tuum, qui sum dictus Veritas, eo quod a me veritas omnis procedat, et qui sum Salvator tuus, per quem mundum salvabis. Notandum autem quod cum dixisset annuntiavi, non superflue supposuit, non prohibebo labia, et non abscondi misericordiam, cum idem sit. Cum enim ponit non prohibebo, innuit quod timore mortis non tacebunt. Cum vero dicit non abscondent in corde, innuit quod negligentia non cessabunt. Imputaretur enim eis, si [Col. 0806C] negligentia cessarent, juxta illud prophetae: »Si non annuntiaveris impio impietatem suam, sanguinem ejus de manu tua requiram (Ezech. III, 18),« et non abscondi, id est mei non abscondent misericordiam et veritatem tuam, id est me filium tuum, emphatice dictum misericordiam, eo quod per me Deus humano 128 generi miserebitur, et veritatem, eo quod a me veritas omnis procedat. Notandum quoque, nec hoc superflue repetitum esse. Repetitum enim est ut sic addat: non abscondent, non dico a paucis, sed nec a concilio multo. Unde superius psalmus: »Non timebo in meis millia populi, circumdantis me (Psal. III, 7),« id est meos. Potest hoc etiam esse diversum, sic: Dixi quod mei non abscondent [Col. 0806D] veritatem et salutare tuum, me scilicet. Et etiam non abscondent a concilio multo misericordiam tuam, id est remissionem peccatorum, quam misericorditer hominibus per me impendes. Et veritatem, id est justitiam tuam, per quam justos in futuro remunerabis. Cum autem ponit non abscondent a consilio, intelligendum est per lyptoten, praedicabunt concilio multo misericordiam et veritatem tuam. Summa vero sententiae litteraturae hujus ab illo loco, ubi positum est, annuntiavi et locutus sum, usque ad tu autem, Domine, haec est: Per hoc videbunt multi et timebunt et sperabunt in Domino, quod mei annuntiabunt, et loquentur eis sacrificia et hostias legales, quae Novi Testamenti umbrae praecesserunt, per mortem meam evacuata esse, ipsumque [Col. 0807A] Novum Testamentum per eamdem mortem completum, cui amodo adhaerendum est. Et etiam annuntiabunt me, existentem veritatem et salutare tuum. Annuntiabunt quoque misericordiam tuam, per me hominibus impensam, et veritatem, qua justos in futuro remunerabis; quod est dicere: Per hanc praedicationem meorum, quae dixi videbunt, et timebunt, et sperabunt.

Tu autem, Domine, ut mei annuntient, et illi videant, ne longe facias miserationes tuas, id est beneficia misericordiae tuae, a me. Nam si longe faceres, mei non annuntiarent, nec multi viderent et timerent, quod est dicere: Beneficia quae mihi misericorditer concessisti, scilicet quod me immunem a peccato fecisti, et me circumcinxisti, ne auferas a [Col. 0807B] me, ducendo ea in irritum, non resuscitando me, id est ne permittas illa tanta beneficia inutilia esse; quia si in morte detinerer, inutilia essent; et hoc est ac si diceret: Resuscita me, ut mei postea multis, quod superius ostendi, annuntient, et illi quibus annuntiabunt videant, timeant et sperent. Diceret aliquis: Fecit ne tecum miserationes? Ad hoc autem sic respondet ita: Nam misericordia tua et veritas tua semper susceperunt me, id est custodierunt, quod est dicere: Semper fuisti susceptor meus, id est patronus et defensor, ne in aliquo deficerem, et in omni bono abundarem. Et hoc propter misericordiam fecisti, ut per me mundum misericorditer salvares. Et propter veritatem, ut verus esses in hoc quod promiseras, vel propter veritatem, id est [Col. 0807C] justitiam. Justum enim erat, ut me justum semper susciperes. Suscipere dicit, a similitudine patroni, qui aliquem suscipit ut sibi patrocinetur. Subjungit autem causas ut facilius impetret, quare non debeat longe facere miserationes, sic: dico ne longe facias, et necesse est ne hoc facias, quoniam me, id est meos, circumdederunt, id est circumvallaverunt, propter peccatum Adae mala tribulationum diversarum, quorum non est numerus definitus, id est quae non possunt numerari, a quibus malis nunquam liberarentur, si longe faceres, et ideo adhuc ne longe facias, quia comprehenderunt me iniquitates meae, id est praevaluerunt meis iniquitates suae, et devicerunt, et eos captos subjugaverunt, a [Col. 0807D] similitudine illius, qui aliquem adeo persequitur, quod etiam devincit et comprehendit. Unde Apostolus: »Video aliam legem in membris meis, repugnantem legi mentis meae, et captivantem me in legem peccati, quae est in membris meis (Rom. VII, 23);« et adeo comprehenderunt meos, quod non potui ut viderem, id est non fuerunt potentes ut bene viderent, interiori scilicet visione cognoscerent, quid faciendum esset, et quid non, quae iniquitates non sunt paucae. Sed multiplicatae sunt super capillos capitis mei, id est meorum, quod est dicere: Excesserunt numerositate sua multiplicitatem capillorum meorum. Quoniam vero dixerat comprehenderunt meos iniquitates suae, ne quilibet eos excusare volens, diceret eos sic debiles a Deo creatos esse, [Col. 0808A] addit: Et hoc quod comprehenderunt eos, inde contingit quia cor meum dereliquit me, id est ratio 129 cordis meorum, quae perfecta creata est a Deo, dereliquit meos ex maxima parte, id est imperfecta est.

Notandum vero, quod sicut ratio in Adam perfecta creata, per ejus peccatum debilitata est, sic et in unoquoque anima perfecte rationalis creatur, quae postea per ipsius carnis vitiosae cui conjungitur oppressionem, debilitatur. Dixi quod meos circumdederunt mala, et comprehenderunt iniquitates, ut autem et a malis, et ab iniquitatibus eruantur. Complaceat tibi, Domine, ut eruas me, a morte resuscitando. Alioquin enim ipsi non eruerentur; et ut ego dignus sim erui. Respice misericorditer ad [Col. 0808B] adjuvandum me, ad bene operandum, et ne deficiam. Respice dicit, a similitudine illius, qui illum quem adjuvare vult, saepe respicit, quod dicitur: Adjuva me ad bene operandum. Cum dicit complaceat, denotat Trinitatem. Cum autem dicit tibi, denotat essentiae unitatem; et postquam me erueris, confundantur bona confusione, et revereantur, id est timeant qui quaerunt animam meam, ut auferant eam, non ut imitentur: et non solum qui quaerunt, sed et simul cum quaerentibus qui volunt mihi mala, convertantur de nequitia sua, retrorsum post me incedentes, id est ut sint mei sequaces et revereantur, id est timeant, vel sic: Simul cum laetitia, quam de morte mea habuerunt, revereantur in resurrectione, et sic convertantur retrorsum, praeposterate hoc in loco ponitur. [Col. 0808C] Multi vero fuerunt voluntatis malae, qui non quaesierunt. Et illi quoque qui simulatorie dicunt mihi: Euge, euge, simulando se amicos meos ferant confestim, id est indilatate post resurrectionem meam, confusionem suam, id est ad sui utilitatem credentes. Bene vero ponit ferant, a similitudine illius, qui grave onus fert, a quo valde comprimitur, quod dicitur: Comprimantur a confusione sua, et sic convertantur. Et hoc est ac si diceret: Non solum oro pro aliis volentibus et quaerentibus mala, qui non sunt amici mei simulatorii, sed pro simulatoriis, de quibus minus videretur.

Notandum autem quod non pro omnibus, sed pro salvandis tantum orat, inutiliter enim pro perdendis [Col. 0808D] oraret. Dico quod inimici confundantur et revereantur. Ex opposito autem, omnes quaerentes te bona vita sua, scilicet discipuli mei, exsultentur et laetentur. Praeposteratio. Laetentur et non parum, sed exsultent, id est valde laetentur, super te fundati ne moveantur. Et ipsi quaerentes te qui diligunt salutare tuum, id est me diligunt per quem mundum salvabis, non odio habent, ut impii Judaei, dicant vel interius vel exterius: magnificetur semper Dominus, id est glorificetur magis et magis in conversione impiorum, qui jam in resurrectione glorificatus est. Dico me esse salutare. Ego autem, id est etiam mendicus sum et pauper, o auditores, secundum humanitatem scilicet; quod est dicere: Non solum salvator sum, sed etiam ut sic vos salvem, pauper sum, [Col. 0809A] id est, insufficiens ope me salvari; et mendicus, id est quaerens opem alterius, Patris, scilicet, aliter enim non salvaremini. Et quia me humiliter mendicum et pauperem reputo, Dominus sollicitus est mei, id est, providit mihi ut remuneret, a similitudine patroni, qui illius quem remunerare intendit sollicitus est. Cum autem se, qui omnipotens est, mendicum et pauperem dicit, suae nos exemplo humilitatis instruit, ne in nobis confidamus, sed nos mendicos et pauperes reputemus, et sic tandem remuneremur, sicut ipse remuneratus est. Orat quoque de remuneratione resurrectionis, ut et nos orare instruat, sic: O Deus meus, quandoquidem sollicitus es mei, tu qui es adjutor, id est cooperator meus, ut resurgam; et protector, ne in tribulationibus deficiam; [Col. 0809B] ne tardaveris resurrectionem meam usque in communem resurrectionem, sed post tres dies resuscita. Cum ponit adjutor, innuit se meritis suis operari resurrectionem, ostendendo quod et eam gratia divina cooperabitur, ut et nos bene agendo salutem nostram operari instruamur.



IN PSALMUM XL.

Titulus quadragesimi. Psalm. David, id est Christi respicientis in finem, id est in futuram beatitudinem, quae finis erit exspectationis justorum, vel in se finem prophetiae et legis, qui etiam finis est totius 130 sanctitatis. Est quoque finis ad quem attingendum omnes boni nituntur. Quoniam autem se mendicum et pauperem dixerat, ne simpliciter secundum humanitatem consideratus solummodo [Col. 0809C] mendicus et pauper intelligeretur. membra instruit ut aliud in se supra mendicum et pauperem intelligant, Deum scilicet: quod illi non intellexerunt qui eum morti dederunt. Ostendit etiam duplicem utilitatem eos inde adepturos, hic scilicet et in futuro. Orat quoque pro eis, dicens se passione sua haec promereri, ut pro eis exaudiatur, quam passionem partim ostendit. Orat insuper de resurrectione, ut sic inimicis quod merentur retribuat, et per hoc suos ab eorum conformitate deterret. Dicitque se exaudiendum, cum innocens sit, ut et nos si innocentes exstiterimus, exaudiendos esse innuat.

Beatus qui intelligit super egenum et pauperem, quasi dicat: In psalmo superiori me mendicum et pauperem dixi. Quidam vero sunt qui me simpliciter [Col. 0809D] hominem considerando, solummodo mendicum et pauperem intelligunt, Judaei scilicet, sed beatus erit ille qui intelligit aliud in me, quod est super egenum et pauperem, Deitatem videlicet, quae dominatur humanitati, quae mendica et pauper est. Ostendit autem partem beatitudinis, cum subjungit: In die mala liberabit eum Dominus a morte perpetua in die judicii, scilicet quae dies dicitur mala, eo quod in malis damnatio tribuetur. Unde scriptum est: »Dies illa dies irae (Soph. I, 15),« calamitatis et miseriae. Ostendit quoque aliam partem beatitudinis, sic: in futuro liberabit; hic autem conservabit et vivificabit, et beatum faciet in terra, et non tradet eum in animam, id est in manus inimicorum ejus, hoc [Col. 0810A] autem extra librum est, sed ex sequenti oratione percipitur. Dico: liberabit et conservabit, etc., et ita sit. Dominus conservet eum et vivificet eum: Praeposterus ordo. Dominus vivificet eum interius in anima, restituendo virtutes quas per Adam amisit. Et beatum faciet eum in terra, quod est dicere: Faciat eum bene dominari et excolere terram, sensualitatem suam, scilicet ut bene exculta germinet fructum bonum, id est opera bona, non tribulos et spinas, id est peccata, sicut prius, quod praesignatum est per Adam, cui dictum est a Domino: »Terra tua tibi germinabit tribulos et spinas (Gen. III, 13).« Et sic postquam erit bene culta terra, beatum faciet eum, etiam in hoc mundo: in terra, id est in bonis fructibus terrae suae. Et post conservet eum perseveranter, [Col. 0810B] in vivificatione animae, et in beatitudine terrae. Et in hoc modo scilicet conservet. Non tradat eum in animam, id est in voluntatem inimicorum ejus, quod est dicere: Et si tradat in manus, ut possint eum affligere, non tradat saltem in desiderium, ut eum possint aliquo modo a vivificatione animae, et beatitudine terrae retrahere, quod est ac si dicat: Sic conservet, ut non possint eum inimici revocare, et etiam Dominus opem ferat illi in futuro, eruendo eum a mortalitate et passibilitate. Illi dico existenti super lectum doloris ejus, id est dominanti corpori suo, quod est lectus animae, et lectus doloris, in quo hujusmodi dolores regnant. Bene vero ponitur lectus doloris, per similitudinem. Sicut cui lectus doloris dicitur, in quo aliquis infirmus cubat, nec in eo requiescere [Col. 0810C] potest, sic et corpus in quo anima infirmata manet, nec in eo requiescere potest, sed multimode cruciatur, lectus doloris ejus dicitur. Exponit autem quomodo factum sit corpus lectus doloris.

Sic diceret aliquis: Quomodo factum est corpus lectus doloris? Respondet: O Domine, tu versasti universum stratum ejus, id est, tu commutasti totum stratum ejus, id est, commutasti lectum illum per omnes partes suas, faciens eum lectum doloris, cum esset lectus quietis, in quo anima quiesceret, nisi Adam peccaret; a similitudine lecti, qui, cum sit bene compositus, sic ut in eo possit aliquis bene quiescere, versatur, et fit incompositus, ut jam in eo nequeat quies haberi. Stratum dico positum in infirmitate ejus, quod est dicere, non injuste versasti, sed [Col. 0810D] malo merito ejus; quia prius se posuit in infirmitate, transgrediendo praeceptum tuum in Adam: hanc autem apostropham facit ex 131 nimia affectione, quasi dicat: Tu, Domine, qui juste stratum versasti, et potens es reficere, clementer refice, ex strato doloris faciendo lectum quietis. Ego oravi: Dominus conservet, etc., et sic erit, nam hoc promeruit oratio mea. Ego enim, qui idoneus eram, et ad hoc veneram, ut pro eis orarem, dixi vel interius vel exterius: Domine, miserere mei, id est meorum, sic scilicet miserere: Sana animam meam, id est meorum, et inde sananda est, quia peccavit, id est peccaverit tibi, id est a te solo per remissionem sanandi, dico sana, quod facere debes.

[Col. 0811A] Nam ut sanes, hoc totum patiar, scilicet inimici mei dixerunt, id est dicent, mala mihi, hoc scilicet: quando morietur, etc., quae sequentur usque ad, Tu autem, Domine, vel hoc sic continuari potest: Dico quod beatus erit qui intelligit super egenum et pauperem, et merito, quia nolet non intelligere, cum multi non intelligentes sint, quorum malum exemplum posset eum revocare: Inimici namque mei Judaei dixerunt, id est, dicent mihi mala, id est incommodum meum non secundum rei veritatem, sed secundum eorum aestimationem, haec mala scilicet dixerunt: quando morietur iste homo, et sic quod peribit nomen ejus, id est fama nominis, quae tanta est; et hoc est ac si diceret: Occidamus eum, et detinendo in morte deleamus famam nominis ejus. Non [Col. 0811B] solum autem haec mala dicent, sed etiam etsi, id est quamvis aliquis eorum ingrediebatur, id est ingrediatur familiaritatem, et praesentiam, et cohabitationem meam, non ingredietur bona intentione, sed solummodo ut videret, id est ut videat. Potest etiam etsi esse duae partes, sic haec mala dicent mihi: et si aliquis eorum dicentium ingrediebatur, id est ingrediatur familiaritatem et cohabitationem meam, ad hoc ingredietur ut videret, id est exploret si quid in me dignum reprehensione sit.

Et cum nihil videbit, vana tamen, id est falsa loquebatur, id est, loquetur de me, ut quidam dixisse leguntur: »In Beelzebub principe daemoniorum ejicit daemonia (Luc. XI, 15);« et non solum vana loquetur, sed etiam cor ejus congregavit iniquitatem, id [Col. 0811C] est congregabit iniquas cogitationes de me, et hoc sibi, id est ad damnationem sui. Et post egrediebatur, id est egredietur foras de familiaritate et cohabitatione mea; et loquebatur, id est loquetur, mala de me locutione tendente in idipsum, id est in perseverantia; quod est dicere: loquetur de me mala perseveranter, vel Loquetur de me in idipsum vanitatis tendendo, quod loquetur dum mecum erit; quod est dicere: Et mecum existens, et a me egressus, vana loqui non cessabit.

Et non solum iste vana de me loquetur, sed et omnes inimici mei Judaei, adversum me existentes, susurrabant, id est susurrando de me loquentur male, juxta illud: »Murmurabant Pharisaei,« etc. (Luc. XV, 2.) Et alibi: »Murmur multus erat de eo in plebe [Col. 0811D] (Joan. VII, 12).« Et non solum susurrabant, sed et cogitabant, id est cogitabunt mala adversum me. Et hoc mihi, id est ad exaltationem mei, juxta illud: »Oportebat pati Christum et resurgere, et ita intrare in gloriam suam (Luc. XXIV, 7).« Et non solum cogitabunt, sed verbum iniquum constituerunt, id est constituent adversum me, dicendo: »Reus est mortis (Matth. XXVI, 6).« Dico quod ipsi cogitabunt sic, et loquentur. Et cum hoc fecerint, numquid qui dormit, id est dormiet in morte, non adjiciet ut resurgat? Hoc autem ad eorum increpationem sic interrogative ponit, quasi diceret: Putat me non resurrecturum, sed illi qui voluntatem habet dormiendi (ego scilicet) huic voluntati, adjiciet quoque voluntatem [Col. 0812A] resurgendi. Unde idem in Evangelio: »Ego ponam animam meam, et iterum sumo eam (Joan. X, 17).« Dixi quod inimici mei sic cogitabunt et loquentur adversum me, et hoc bene credibile est, quia majus quid et mirabilius mihi continget.

Etenim homo pacis meae, id est Judas homo simpliciter non specialis, compos pacis meae, id est erga quem pacem habeo, ferendo eum patienter, cum ipse mihi nimis adversetur, vel simulator pacis meae, id est qui simulabit se mecum habere pacem, ut me osculo tradat, qui edebat panes meos, id est qui convictor meus est, 132 vel panes meos speciales, id est doctrinam qua pascuntur animae fidelium, et sacramentum corporis et sanguinis mei, super me existens, id est superior pro reputatione sua, magnificavit [Col. 0812B] supplantationem, id est magnam parabit mihi deceptionem, ut osculo scilicet me tradat. Non tamen deceptionem quantum ad me, sed quantum ad existimationem suam. Hoc autem non ponit ad suorum inimicorum excusationem, sed idem est ac si diceret: Ideo dignum est ut beatus sit qui intelligit, quoniam non removebuntur a bono intellectu suo malo, exemplo illius qui me tradet.

Dico quia inimici sic cogitabunt et loquentur adversum me, et homo pacis meae magnificabit super me supplantationem. Tu autem, Domine, miserere mei. Et sic quidem miserere. Resuscita me scilicet, et resuscitatus retribuam eis quod promeruerunt, scilicet duplicem damnationem in corpore et in anima. Oravi: miserere, quod vere facies; et in hoc quoniam voluisti, [Col. 0812C] id est dilexisti me faciendo immunem a peccato, cognovi quoniam non gaudebit inimicus meus populus Judaicus super me, id est de me non resuscitato. Quod est dicere: Tua erga me dilectio est inde pignus et arrha, inimicus non gaudebit.

Me autem propter innocentiam suscepisti, id est scilicet me, quia innocens sum, suscipies, more medici ducendo de mortalitate ad immortalitatem: et post me existentem in conspectu tuo, id est in beneplacentia tua, vel in conspectu dixit ad similitudinem servi fidelis, qui semper in conspectu Domini existens, paratus est etiam ad nutum ei obedire, quod est dicere: Me semper paratum tibi obedire confirmasti, id est confirmabis in aeternum, id est in aeterna gloria, ne ultra moriar, juxta illud: »Christus [Col. 0812D] resurgens ex mortuis jam non moritur (Rom. VI, 9),« etc. Facit autem apostropham ad auditores, adhortando eos ad Deum inde benedicendum, sic: Ergo, quia me suscipiet et confirmabimini, Benedictus, id est laudatus, sit Dominus Deus ab Israel, id est a videntibus Deum, a saeculo, hic incipiendo, et usque in futurum saeculum eundo: fiat, fiat. Hoc autem geminat, vel ad nimiam exhortationem, vel propter geminum Ecclesiae parietem, ac si dicat: fiat hoc in Ecclesia de Judaeis, et fiat in Ecclesia de gentibus.



IN PSALMUM XLI.

Psalmi Titulus XLI. In finem intellectus filiis Chore. Hic non ponitur Chore ad historiae figuram, sed ad [Col. 0813A] solam nominis interpretationem. Chore namque Calvaria interpretatur: quoniam autem in Calvariae loco Dominus noster passus est, hic pro ejus passione Chore ponitur. Notandum vero melius eum Chore (quod Calvariam sonat) propter similitudinem posuisse, quam si Golgotha posuisset, quod etiam unomen est loci in quo Christus passus est: quia sicut Chore contemporaneus David filios habuit carnales, sic et Christus, cujus passio per nomen Chore accipitur, filios habet spirituales, qui passionis et bonitatis ejus, in quantum eis possibile est, existunt imitatores. Exponitur autem sic titulus suprapositus. Filiis Chore, id est imitatoribus passionis Christi tendentibus in finem, id est in summum bonum. Per hoc quod sunt filii Chore, intellectus attribuendus [Col. 0813B] est, id est dicendi sunt bene intelligentes cum se per Christi passionis imitationem intelligant in finem ad quem tendunt perventuros. Introducitur in hoc psalmo vox Ecclesiae martyrum, in tribulationibus depressae, et intelligentis se per tribulationes illas ad finem perventuram, ad quem in hoc psalmo valde suspirat, cujus quoque finis contuitu se de tribulationibus suis consolatur, unde etiam oraturam se dicit.

Quemadmodum desiderat cervus ad fontes aquarum pervenire, post consumptionem serpentis; ita desiderat anima mea ad te, Deus, pervenire, postquam jam vitia in me consumpsi et destruxi. Ecce hic suspirat ad summum bonum tendendo; bene vero ponit non aquas simpliciter, sed fontes aquarum, quod est dicere: [Col. 0813C] Ad aquas indefectibiles, quae semper fluunt, 133 et nunquam exsiccantur. Cervus enim serpente devorato, ad fontem vivum, cui aqua nullo tempore deficit, nimio ardore exaestuans properat, ejusque refrigeratione et potatione juvenis efficitur; sic et fidelis quisque veneno vitiorum in se absorpto, ad fontem vitae indeficientis Christum bonorum operum cursu, et patientia tribulationum assidua tendit; ad quem cum carnis vetustate deposita pervenerit, ineffabili juventute per ipsius fontis refrigerium et inebriationem renovabitur. Unde in Apocalypsi: »Ecce nova facio omnia (Apoc. XXI, 5):« Ostendit autem propter quid ad Deum pervenire desideret, apostropham ad auditores faciendo, ut et eos hoc idem desiderare instruat, cum subdit: [Col. 0813D] Dico, o auditores, quod anima mea desiderat, et non parvo desiderio: sed sitivit anima mea, et adhuc sitit, id est, tanto desiderio desideravit, quanto ille qui sitiens est, pervenire ad Deum fortem [fontem], id est impassibilem, cui nullus hostis praevalere potest, vivum indeficienter, juxta illud: »Vivo ego in aeternum (Isa. XLIX, 18);« quasi diceret: Ideo sitivi ut per eum vivum et fortem vivus efficiar et fortis. Et ego qui sic sitivi et sitio, quando veniam, onere carnis deposito, ante faciem, id est praesentiam Dei, qui dum in hac sum peregrinatione, elongatus videor. Et postquam venero, apparebo inimicis vivus et fortis, qui hic existens debilis in carne, et assidue mortis periculo subjacens, nec etiam aliquid [Col. 0814A] quid esse videor? Hoc autem ex nimio desiderio interrogative ponit.

Quaereret aliquis: Quare adeo venire suspiras? Ad hoc ergo sic respondet: Ideo suspiro dicendo, quando veniam et apparebo, quia in tribulationibus posita sum, a quibus erui vellem. Fuerunt enim mihi et sunt lacrymae, id est miseriae, quae sunt causae lacrymarum, panes, id est assiduae ad modum panis, qui cibus assiduus et quotidianus est. Exponit autem in qua significatione ponat panes, cum addit, die ac nocte, scilicet fuerunt, id est assidue: dum, id est quandoquidem dicitur mihi ab inimicis quotidie, id est jugiter, et verbis et ipsis tribulationibus quas inferunt: Ubi est Deus tuus, qui te non liberat a manibus nostris? Nusquam. Vel sic: Ubi est Deus [Col. 0814B] tuus, quem digito nequis ostendere, sicut nos solem et lunam, et caeteros deos quos colimus? Nusquam. Dico quod fuerunt mihi lacrymae. Et quia dicunt: Ubi est Deus tuus? Haec tamen, id est lacrymas, et hoc quod dicitur Ubi est Deus tuus? Recordatus sum, id est saepe consideravi. Et ideo effudi animam: et non extra me; sed in me diffudi, id est dilatavi animam meam in laetitia. Unde Augustinus: »Laetitia, animi diffusio. Tristitia, animi contractio. Cupiditas, animi progressio. Timor, animi fuga.« Et ideo effudi animam, quoniam per haec quae patienter fero, transibo de hac convalle lacrymarum, usque ad domum Dei, scilicet Hierusalem coelestem, quae non est transitoria ut tabernaculum: sed permanens ad modum domus: de qua apostolus Paulus [Col. 0814C] ad Corinthios: »Aedificationem ex Deo habemus domum Dei, non manufactam, aeternam in coelis (II Cor. V, 1).« Dico quod transibo usque ad domum Dei: Ego dico qui transivi in locum, id est in opportunitatem tabernaculi admirabilis, Ecclesiae scilicet, quae est Dei tabernaculum admirabile, in quo Deo a fidelibus militatur. Quod est dicere · Transivi ab idololatria et appetitu mundanorum ad hoc ut sim filius Ecclesiae, per quam deveniam ad domum Dei. Bene quidem ponit, in locum tabernaculi, id est in opportunitatem. Quod est dicere: in opportunum tabernaculum: Hic enim tabernaculum opportunum est, ut per illud perveniatur ad domum. Cum autem tabernaculum, quod transitorium est, admirabile dicit: propter excellentiam fidelium qui [Col. 0814D] in eo militant, innuit domum quae aeterna futura est, multo magis admirabilem. Dico quod transibo usque ad domum Dei existendo tunc in voce, id est in manifestatione exsultationis et confessionis id est laudis. Vocem vero ponit pro manifestatione, quia per eam cogitationes manifestantur. Quod est dicere: 134 Cum transibo, manifeste exsultabo in eo, et confitebor ei, id est laudabo eum. »Nunc enim videmus quasi per speculum, tunc autem facie ad faciem (I Cor. XIII, 12),« Subjungit vero causam vocis exsultationis et confessionis, sic: Dico in voce exsultationis et confessionis. Et sonus iste, id est vox est sonus, id est manifestatio exsultationis et confessionis meae epulantis. Quod est dicere: Ideo [Col. 0815A] exsultabo manifeste et confitebor, quia epulabor, non in terrenis epulis, sed in aeterna beatitudine, quae mihi erit epulum. Unde alibi Psalmista: »Justi epulentur in laetitia (Psal. LXXVI, 4).« Sonus etiam quia sicut et vox res manifesta est, pro manifestatione similiter ponitur. Vel sic: Fuerunt mihi continue.

Et exponit: Dico quando veniam ante faciem Dei. Et certa sum quia veniam. Fuerunt enim mihi lacrymae meae die ac nocte, id est jugiter. Quod est dicere: Miserias pro eo Jugiter sustinui: dum dicitur mihi quotidie. Ubi est Deus tuus? Lacrymae dico existentes panes animae meae. Ac si dicat: A quibus anima reficitur et confortatur, dum a sordibus per eas expiatur: etsi caro inde crucietur. Et quamvis [Col. 0815B] mihi lacrymae essent die ac nocte, tantum haec quae ego dicam, recordatus sum qui aliquando per tribulationes oblitus fueram, scilicet quoniam per lacrymas transibo usque ad domum Dei, existens in voce exsultationis, quae vox erit sonus meus epulantis. Ego dico qui jam transivi in locum tabernaculi admirabilis. Et quia transibo ad domum, et jam transivi in locum tabernaculi, effudi in me animam meam. Ergo quia per tribulationes transibo: Quare tristis es, anima mea, in tribulationibus? Et quare conturbas me, id est reddis me turbatam pro tristitia tua? Hoc autem ex affectione nimia ponit sub interrogatione: Quasi diceret: Desine tristis esse, et conturbare me. Et spera, id est spem pone in Deo: quoniam adhuc futurum est quod confitebor illi, id [Col. 0815C] est laudabo illum perfecta laude, in beatudine constituta. Vel sic. Quoniam adhuc sperando usque in finem vitae, confitebor illi. Ac si dicat: Quoniam si perseveranter speravero, laudabo eum perfecte, aliter vero non confiterer. Et sperandum est in eo: Quoniam salutare, id est salvator, est mei vultus existens, id est meae similitudinis, scilicet homo sicut ego. Ideoque mei miserebitur qui ejusdem naturae sum. Et Deus meus est, id est Creator meus. Vultus pro similitudine ponitur quoniam in vultu praecipue solet hominum similitudo denotari. Dico, o auditores, quare tristis est anima? Et quia tristis est, conturbata est indignatione anima mea ad meipsum, id est indignata est anima mea adversum semetipsam: quia unde non oportuit tristari, de tribulationibus [Col. 0815D] scilicet, tristis facta est. In hoc autem innuit, quia similiter adversum nos indignari debemus: si contigerit aliquando pro tribulatione tristitia, et sic a tristitia recedere. Dixi quod transibo usque ad domum Dei. Et propterea quia de hoc certa sum, memor ero tui ad te semper tendens. Non amodo oblivioni te tradens. Quae memoria continget de terra Jordanis: de me scilicet, quia facta sum a te terra Jordanis, id est terra irrigua et fertilis per Jordanem, id est, per baptisma, quae prius eram terra sterilis ab opere bono per peccatorum ariditatem. Jordanis, quia in eo Dominus baptizatus est, pro baptismo ponitur: Et illa memoria procedet de Hermoniim, id est, de me, quia facta sum per confessionem [Col. 0816A] Hermon, id est anathematizans peccata mea. Et procedet a monte modico, id est de me: quia fecisti me montem, id est in virtutibus excel sum, ad modum montis. Et modicum tamen, id est humilem non de virtutibus superbientem, de et a causative hic ponuntur. Quod est ac si dicat: Ideo tui memor ero, quia me fecisti terram Jordanis et Hermoniim, et montem modicum. Et adhuc memor ero tui, propter abyssum, id est profunditatem meam, id est propter multitudinem tribulationum mearum. Et hoc extra librum suppletur.

Diceret aliquis: Quare propter abyssum memor eris? Respondet. Abyssus enim haec, id est profunditas tribulationum invocat, 135 id est in mente mea vocat per considerationem abyssum, id est profunditatem [Col. 0816B] damnationis futurae, quae aeterna erit. Quod est dicere: Cum video me hic a te permitti tribulationibus affligi, quia per peccata te oblivioni tradidi, considero quod gravius in futuro damnabor, si perseveranter oblivioni te tradidero, et sic per ipsas tribulationes tui memor ero: Invocat dicit a similitudine alicujus, qui aliquem separatum ab aliquo vocat, ut illi praesens per vocationem suam fiat: Invocat, id est in mente vocat. Et invocat in voce cataractarum tuarum, id est in aperta attestatione prophetarum tuorum, qui testati abyssum illam futuram. Ac si dicat: Per hoc invocat, quia videt prophetas haec testatos esse. Vox vero, sicut superius, pro manifestatione ponitur. Cataractae dicuntur prophetae, eo quod per eos in humanum genus aqua [Col. 0816C] doctrinae descendit; sicut per cataractas aquae pluviarum in terram defluunt. Cataractae namque dicuntur proprie viae per quas aquae pluviarum in terram defluunt. Unde in Genesi legitur: »Cataractae coeli apertae sunt (Gen. VII, 11).«

Diceret aliquis: Estne abyssus in te? Respondetur a Patribus, ita: Omnia enim excelsa tua, id est, magnae tribulationes, a dispositione tua illatae; et fluctus tui, id est minores tribulationes, transierunt, id est venerunt sicut transirent, super me, ut opprimerent me. Cum dicit transierunt, innuit quod sic venerunt ut transirent, ut instruat eas non esse timendas, cum sint transitoriae. Fluctus dicuntur tribulationes, eo quod opprimunt carnem, sicut fluctus opprimunt navem. Quae excelsa et quos fluctus [Col. 0816D] nobis in die, id est in prosperitate, constitutis mandavit Dominus, per scripturas doctorum, esse misericordiam suam, id est per misericordiam Dei nobis inferri, ut, per eas purgati, non in futuro damnemur, juxta illud Augustini: »Misericorditer adhibet temporalem severitatem, ne juste inferat aeter nam ultionem.« Bene dicit quidem in die, id est in prosperitate, mandavit, quia tunc fidelibus studio Scripturarum vacare licet, cum a tribulationibus quiescunt. Et mandavit per easdem Scripturas, in nocte, id est in adversitate habendum esse canticum ejus, id est jucunditatem in eo, juxta illud Evangelii: »Gaudete et exsultate cum vos oderint homines, et exprobraverint vos, et ejecerint nomen vestrum [Col. 0817A] tanquam malum propter Filium hominis: Merces enim vestra multa est in coelo (Luc. VI, 22).« Diem, quia clarus est, pro prosperitate ponit; noctem autem, quia obscura, pro adversitate. Quoniam autem mandavit tribulationes esse misericordiam, et in nocte habendum esse canticum, apud me, id est in corde meo erit oratio facienda Deo, opifici vitae meae, id est orabo intra me Deum auctorem vitae meae, scilicet dicam interius Deo: O Deus, tu susceptor, id est medicus et patronus meus es.

Quare ergo oblitus es mei, id est videris esse oblitus mei? Exponit autem in quo videtur oblitus, sic scilicet: quare contristatus incedo, id est quare permittis me contristatum incedere viam vitae hujus, dum, hoc est quod, affligit me inimicus tribulando? Et [Col. 0817B] dum, hoc est quod, confringuntur ossa mea, id est debilitantur fortitudines patientiae meae, cum aegre feram tribulationes, de quibus non esset tristandum. Ossa pluraliter ponit quantum ad plures fideles Ecclesiae. Et quare contristatus incedo, dum inimici mei, qui me tribulant, exprobraverunt mihi, id est probra mihi intulerunt, dicentes me stultam et insanam esse, quae amitto bona praesentia, et promitto mihi invisibilia ac futura? Et dum dicunt mihi per singulos dies: Ubi est Deus tuus, qui te non liberat et quem ostendere nequis? Hanc autem orationem ex ingenti desiderio sic interrogative ponit. Et est hoc totum ac si poneret: Noli sic mei oblitus esse, ut de afflictionibus quas pro te patior contrister, et ut confringantur ossa mea, et ut tristis sim de probris [Col. 0817C] ab inimicis pro te illatis. Facit autem apostropham ad se consolando animam suam de tristitia sua, sic: Dico quod Deus est susceptor meus. Ergo quare tristis es 136 anima mea? et quare conturbas me? Noli contristari et conturbare me. Sed spera in Deo, quoniam adhuc confitebor illi, salutare vultus mei et Deus meus. Hoc autem hic, ut superius exponitur.

Notandum autem, hoc quamvis superius positum sit, hic etiam non superflue poni, cum ad aliud ponatur, hoc etiam ex affectione nimia sic ingeminat. Quod enim multum desiderat, semel dixisse non sufficit.



IN PSALMUM XLII

Titulus quadragesimi secundi. Psalmus David, id [Col. 0817D] est Ecclesiae martyrum. Superius videtur egisse Ecclesia martyrum, suspirans in tribulationibus, illatis ab inimicis qui extra Ecclesiam sunt: qui etiam dixerunt bis: »Ubi est Deus tuus?« (Psal. XLI, 11.) Hic autem Ecclesia martyrum agit in tribulationibus falsorum fidelium posita, orans ut Dei judicio causa sua a causa ipsorum discernatur, scilicet ut tunc manifestetur, quae potior sit, quod nunc a multis ignoratur. Orat etiam ut ab eorum consortio eruatur post corporis dissolutionem, quae modo multa patitur per eorumdem infidelium, cui praesentia corporum conjuncta est, iniquitatem et dolositatem. Consolatur quoque se de tribulationibus suis, nullam inde habendam esse tristitiam ostendens.

[Col. 0818A] Judica me, Deus, quasi dicat: Non reformido judicium tuum, ut impii, sed oro, judica me sicut judicare debes. Et hoc modo judica, scilicet discerne in futuro causam meam, id est negotium meum de gente non sancta, id est de causa falsorum Christianorum, qui se sanctos esse simulant et non sunt; ut cum nunc multis incertum sit, qui melius negotium habent et meritum in futuro, reveletur per tui, justi judicis, judicium, cum nos propter meritum nostrum salvabimur, ipsi vero propter suum damnabuntur. Prius autem quam ad judicium illud perveniatur, erue me per corporis dissolutionem, ab homine iniquo, id est ab iniquorum hominum consortio, falsorum videlicet Christianorum, qui apertam mihi inferunt verbis vel factis persecutionem, [Col. 0818B] ut Arius, et caeteri falsi fideles et haeretici, qui fideles veros omnimode persecuti sunt. Et erue me a doloso homine, id est a dolosorum consortio. falsorum videlicet Christianorum et haereticorum, qui dolosam mihi et latentem inferunt persecutionem. Homine dicit singulariter, quia unum quid in malitia sunt; dignum est autem ut judices et eruas, quoniam tu es fortitudo mea, id est fortis sum per te ne deficiam in tribulationibus, etsi, quia de eis contristor, minus videar esse perfectus. Praetentio meriti. Quare ergo cum me sic jam fortem fecisti, me repulisti, id est visus es a gratia repulisse? scilicet quare tristis incedo, id est diu maneo incedendo de tristitia in tristitiam? dum, hoc est quod, affligit me inimicus omnimoda afflictione. Quod est dicere: [Col. 0818C] Cum jam per fortitudinem, quam a te habeo non repelli promeruerim, noli repellere sic ut de tribulationibus quibus ab inimicis pro te affligor, dimittas me tristem incedere. Dico: judica me. Et etiam judicando emitte in me, id est manifeste mitte in me, ut plenius cognoscam, lucem tuam, id est sapientiam tuam, quae dicitur lux tua, eo quod humanam naturam sibi personaliter unitam illuminet, et postea omnia ejus membra, juxta illud: »Erat lux vera, quae illuminat omnem hominem venientem in hunc mundum (Joan. I, 9).« Et emitte veritatem tuam, id est manifeste mitte in me veritatem tuam, id est humanam naturam, ut fiam ei conformis in impassibilitate et in immortalitate. Dicitur autem ideo humana natura veritas, quod cum impassibilis [Col. 0818D] sit et immortalis, penitus incommutabilis est. Unde scriptum est: »Apud quem non est transmutatio nec vicissitudinis obumbratio (Jac. I, 17).« Bene vero ponit emitte, quasi diceret: Jam in me misisti lucem tuam, id est cognitionem et perspicacitatem lucis tuae; sed obscura est et quasi per speculum. Et veritatem in me misisti, ut aliquantulum ei sim conformis in virtutibus. 137 Sed in futuro emitte, id est ex te in me mitte: ut, quae in te abscondita est, in me plenarie fiat, in quantum possibile est, scilicet ut lucem illam plenarie cognoscam: in quantum mihi possibile est cognoscere, qui nunc cognosco ex parte. Et qui conformis plenarie non sum veritati tuae, plenarie, in quantum possibile est, [Col. 0819A] habeam in me conformitatem veritatis, ut impassibilis existens et immortalis penitus incommutabilis existam.

Et dignum est ut emittas lucem et veritatem in futuro. Ipsa enim lux et veritas me deduxerunt et adduxerunt. Praeposteratum est: ipsa me adduxerunt, id est Christus, qui lux est secundum divinitatem, et veritas secundum humanitatem, me adduxit de convalle erroris in montem sanctum tuum. Exponit autem in quem montem, cum subjungit et in tabernacula tua: Dico in illum montem in quo sunt perfecti militantes tibi, scilicet in altitudinem virtutum, per quam dimicant contra vitia. Et postquam lux et veritas adduxerunt me: deduxerunt quoque de bono in melius, et perseverare fecerunt in ipso [Col. 0819B] monte. Hoc vero quod oravit, emitte, etc., ex certitudine quam habet promittit se adepturum, ut et nos ad orandum invitet exemplo sui, ut similiter adipiscamur. Dico quod me adduxerunt et deduxerunt. Et per hoc quod jam adductus sum: introibo in futuro, id est admittar ad altare Dei, id est ad intuitum et conformitatem Dominici hominis: quod altare Dei dicitur, eo quod in eo, id est in ejus fide sacrificia omnia Deo a fidelibus offeruntur. Alioquin autem inutilia essent. Et per ipsum altare, id est per conformitatem et contuitum ejus introibo ad Deum, id est ad cognitionem et subtilem contemplationem divinitatis. Deum dico, qui laetificat, id est laetificabit tunc juventutem meam, id est qui me juvenem facit et novum, carnis sordida vetustate deposita, [Col. 0819C] vel laetificat jam spe juventutem meam, id est me juvenem futurum.

Cum dicit introibo, innuit rem secretam, et adhuc nobis incognitam esse: introire enim in secreta dicimur. Dico quod tunc introibo: Et ut introire merear, hic interim, o Deus, qui es communiter omnium Deus et creator, et Deus meus prae infidelibus, cui obedio scilicet, confitebor tibi, id est laudabo te in cithara, id est in mortificatione carnis, quando pro te a tribulationibus illatis mortificabitur. Tu vero, anima mea, quandoquidem per tribulationes introiturus sum, quare tristis es in tribulationibus? Et quare per tristitiam conturbas me? Noli contristari et conturbare me: sed spera in Deo, quoniam adhuc confitebor illi salutare vultus mei et Deus meus. Hoc [Col. 0819D] autem ut in superiori Psalmo exponitur.



IN PSALMUS XLIII.

Psalmi hujus quadragesimi tertii titulus idem est qui Psalmi quadragesimi primi. In finem intellectus, aut ad intellectum filiis Chore. Et exponetur ut illic. Est enim vox Ecclesiae praecipue martyrum imitantium Christi passionem quae per Chore significatur; et precantium per Christum liberari ab inimicis, praesertim in die judicii. Unde dicunt:

Deus, auribus nostris audivimus. Bene ponit auribus nostris. Quasi dicat: Non per somnia audivimus, neque per cogitationes, sed auribus nostris, id est certissime audivimus: Et non audivimus a qualibuscunque recitatoribus: Sed patres nostri, viri auctoritate [Col. 0820A] praestantes, per scripta sua narraverunt nobis. Et non tale quid narraverunt, quod ignorarent; sed opus quod operatus es in diebus eorum, quod ipsi oculis viderunt. Ne vero putaretur opus illud operatus fuisse in diebus non antiquorum Patrum, addit. Et, id est scilicet, in diebus antiquis operatus es opus istud. Bene vero apponit opus, ut innuat hoc magnum quid fuisse quod cum eis fecit Deus. Illud enim quod magnum est, opus et negotium vocare consuevimus. Exponit autem quod opus, cum adjungit: hoc scilicet quod manus tua, id est potentia tua, gentes disperdidit: Gebusaeos scilicet et Amorrheos, et Phereseos, 138 et caeteras gentes de terra promissionis: et illis gentibus dispersis, in loco illarum plantasti eos patres. Cum dicit, plantasti, [Col. 0820B] innuit, sic ibi eos posuit, ut multiplicarentur et crescerent, non ut statim inde discederent: a similitudine herbae vel arboris, quae alicubi plantatur ut ibi crescat.

Quoniam autem dixerat: disperdidit, ne crederentur ignavia, metus, aut negligentia terrae dispersae, ad augmentationem potentiae Dei, et ut major sit quaestio, ipsas gentes afflictione dicit expulsas, sic; dico: Manus tua gentes disperdidit. Sic scilicet: Afflixisti populos bellis et aliis multis cladibus: et sic expulisti eos de terra promissionis: Gens et populus, hic idem significant. Quod est dicere: Multimoda afflictione expulisti populos illos. Diceret aliquis: Quare dicis quod Dei manus gentes disperdidit et afflixit? Nonne ipsi patres bellis eas afflixerunt, [Col. 0820C] et sic terram sibi acquisierunt? Ad hoc autem sequitur remotio sic: Vere manus tua disperdidit. Non enim ipsi patres possederunt terram promissionis in gladio suo, id est per gladium suum: et brachium suum, id est fortitudo sua, non salvavit eos ab ipsarum gentium bellis et insidiis: sed dextera tua, id est prosperitas victoriae per te datae; et brachium tuum, id est fortitudo tua; et illuminatio vultus tui, id est lucidum consilium sapientiae tuae vel gratiae tuae, salvaverunt eos. Vultus hic pro gratia ponitur, quia in vultu saepe gratia cujuslibet potest denotari: Sive Dei sapientia, id est Dei filius, vultus Dei illuminatio dicitur, eo quod per ejus visibilem humanitatem mundo Patris invisibilis Deitas innotuit, sicut in vultu saepe cordis secreta dignoscuntur.

[Col. 0820D] Et propter eorum merita non eos salvasti: sed quoniam complacuisti tibi in eis, id est, complacuit tibi in eis salvandis. Quod est dicere: Solo placito misericordiae eos salvasti. Vel sic: Vere dextera tua et brachium et illuminatio in eorum salute operatae sunt. Et adeo manifeste, quod per hoc complacuisti aliis gentibus in eis salvatis, id est, in eorum patrum salvatione. Quod est dicere: aliis quoque gentibus videntibus te eorum salutem operari placuit, ut te verum Deum esse cognoscerent, ut quidam dixisse leguntur: »Non est alius Deus, praeter Dominum Deum Israel (Dan. III, 17).« Dixi quod patres sic salvasti. Tu es ipse qui eos salvasti, rex meus et Deus [Col. 0821A] meus, id est te reputo regem meum et Deum meum, et non alium. Qui non solum mandasti salutes patribus per prophetas, sed etiam mandas per Scripturas salutes Jacob, id est nobis, qui sumus luctatores et vitiorum supplantatores. Has scilicet salutes mandas, quod in te cornu, id est per te expulsorem ventilabimus, id est separabimus a nobis inimicos nostros, infideles scilicet, cum sedebimus super sedes duodecim, judicantes duodecim tribus Israel (Matth. XIX, 28). Vel ventilabimus, id est causa erimus meritis nostris, quare a nobis ventilentur, id est separentur, a similitudine palearum, quae a granis cornibus furcae separatae ventilantur, id est a vento rapiuntur. Sic et infideles in futuro a nobis separati, ab impetu malignorum spirituum rapientur.

[Col. 0821B] Et hoc mandas, quod non confidentes in nomine tuo, id est in honore nominis quod glorificamus. Vel confidentes in nomine tuo, in hoc nomine scilicet quod est misericors, spernemus, nullo modo timendo, insurgentes in nobis, id est diabolos insurgentes adversum nos. Et non exterius, sed in nobis, id est in interiori nostro: in anima scilicet malas cogitationes suggerendo. In alia translatione habetur insurgentes in nos. Et secundum hoc possunt intelligi vel exteriores inimici, vel interiores. Diceret aliquis: Dicitis quod per Deum ventilabitis inimicos et spernetis: Nonne per vos poteritis spernere, confidendo in fortitudine vestra? hoc autem removet sic. Vere per eum spernemus. Non enim sperabo in arcu meo, et non salvabit me gladius meus. Quod est [Col. 0821C] dicere: Non putabimus nos posse salvari per arcum et gladium nostrum. Per arcum denotatur occulta defensio, quae consilio fit et astutia, ad modum 139 arcus, qui in occulto percutiendo hostem, percussorem ab hoste defendit. Per gladium vero, quo pugnatur cominus et aperte, defensio aperta designatur. Vel, per arcum, minores virtutes quae occultae sunt; per gladium autem, majores quae abscondi nequeunt, prae sui magnitudine, intelliguntur, per quas adversum hostes et exteriores et interiores, fideles praeliantur. Quod est dicere: Nunquam vel per arcum vel per gladium meum putabo me liberari posse, nisi misericordia tua cooperante. Et merito non sperabo in arcu et gladio, sed in te: salvasti enim, id est salvabis, nos sicut mandas de [Col. 0821D] affligentibus nos, et exterius et interius. Et odientes nos confudisti, id est confundes, exteriores scilicet destruendo, interioresque invictoriosos reddendo. Et hoc mandas quod tota die, id est jugiter, laudabimur ab ipsis inimicis exterioribus: in Deo existentes, id est in participatione beatitudinis Dei. Qui etiam inimici dicent: »Nos insensati eorum vitam aestimabamus insaniam, et finem illorum sine honore. Ecce quomodo computati sunt inter filios Dei?« (Sap. III, 4.) Et hoc mandas, quod confitebimur tibi in saeculum, id est laudabimus te in aeternum.

Has vero salutes sic proponit Deum mandasse, quasi in praesenti saeculo compleri deberent. Quae [Col. 0822A] non complebuntur, ut magis eos attrahat; sed ideo non determinat quando complebuntur, ut magis eos ad hoc investigandum instiget: Dixi quod patres nostros plantasti et salvasti, et eorum inimicos afflixisti et expulisti, et nobis has salutes mandas. Nunc autem, id est in tempore plenitudinis repulisti et confudisti nos, et adeo quod non egredieris, Deus, in virtutibus nostris, id est in exercitibus nostris. Quod est dicere: Adeo confudisti et repulisti, quod non ultra poterimus contra hostes congregare exercitus, in quibus egrediaris ad auxilium per ministerium angelorum, sicut apud patres antiquos fuit. Legitur enim saepe quando cum hostibus dimicare pararentur, auxiliatores angelos cum eis ad praelium processisse. Et hoc modo per ministros suos dicebatur [Col. 0822B] Deus egredi in exercitibus eorum ad auxilium. Exercitus autem, bene virtutes dicuntur, eo quod in eis constet virtus principum praeliandi. Exponit vero per partes sic: Quomodo Deus eos repulit: Dico repulisti nos sic: scilicet, repulisti. Avertisti nos retrorsum, id est permisisti quosdam averti a sanctitate nostra impetu tribulationum, et retrorsum ire, scilicet post inimicos nostros, ut cedendo timore poenae sequamur inimicorum exemplum, et eis conformemur. Et ne pataret aliquis quod omnes essent aversi retrorsum, determinat, cum subjungit: Et sic dico avertisti, quod illi qui oderunt nos, inimici scilicet; diripiebant sibi, id est ad suam conformitatem quosdam ex nobis, quasi dicat: Non omnes avertebant, sed partem; a similitudine illius qui, [Col. 0822C] cum non potest rem aliquam totam accipere, diripit inde sibi partem. Dico quod permisisti nos averti, secundum partem deficientem. Et secundum partem non deficientem, sed in bono perseverantem, dedisti nos in potestate inimicorum, tanquam oves escarum, id est ut nos sine respectu misericordiae occiderent, sicut oves, quae ad hoc natae sunt ut ex eis escae fiant, sine respectu misericordiae occiduntur. Et in gentibus, id est inter gentes dispersisti nos, id est permisisti dispergi et exsules fieri.

Unde Dominus in Evangelio: »Si vos persecuti fuerint in una civitate, fugite in aliam (Matth. XX, 23).« Dixi quod dedisti nos tanquam oves escarum, ut sine respectu aliquo pietatis interimeremur, et inde non contigit aliquis fructus Ecclesiae, ut exemplo [Col. 0822D] constantiae nostrae alii converterentur: sed vendidisti populum tuum, nos scilicet, sine pretio, id est, ita permisisti nos interfici ut similes, essemus vendenti, et pretium inde non accipienti. Quod est dicere: Idcirco videris populum suum permittere debere interfici ut filios Ecclesiae per eorum constantiam parias, et hoc sit pretium mortis eorum. Sed cum quibusdam interemptis, nulla conversio infidelium sequatur, videris vendidisse, et pretium nullum accipere. Et si in morte quorumdam fuit 140 aliqua conversio infidelium, non tamen fuit multitudo in commutationibus eorum, id est non sic commutasti eos ut multos filios pro eorum morte susciperes. Notandum vero quod quidam dati sunt in [Col. 0823A] mortem sine pretio aliquo. Quidam autem parvo pretio, quidam etiam magno. Sed de ills qui pro magno pretio dati sunt non proponit, cum de eis nihil quaerendum sit.

Et posuisti nos opprobrium vicinis nostris, ut cum nos permitteres affligi vel interfici, illis qui jam vicini nostri erant exemplo nostro volentes converti opprobrium essemus, ut in se verecundarentur se voluisse unquam imitatores nostri fieri. Et his qui sunt non in vicinitate, sed in circuitu nostro, id est in elongatione a nobis. Vel, in circuitu nostro, id est qui circumierunt nos, et circumvallaverunt minis et tribulationibus, a similitudine illorum qui aliquem circumveniunt ne evadat. Posuisti nos subsannationem et derisum, id est causam subsannationis et derisionis. [Col. 0823B] Subsannare dicimus quando quilibet ex indignatione nimia nares corrugat. Ideoque subsannatio pro indignatione ponitur. Quod est dicere: Posuisti nos tales, contra quos ipsi indignarentur, et quos deriderent. Et posuisti nos in similitudinem, id est in parabolam gentibus, ut, quando reum aliquem videbant, dicerent: Tali morte dignus es quali periit ille aut ille. Et posuisti nos in populis, id est intra populos commotionem capitis, id est causam commotionis capitis. Quod est dicere: Adeo permisisti affligi ut infideles populi inde caput derisorie moverent, nos esse stultos et insanos asserentes.

Postquam exposuit quomodo Deus eos repulit, exponit quomodo confundi permisit, sic: Quoniam [Col. 0823C] autem posuisti nos opprobrium, subsannationem et derisum, et similitudinem, et capitis commotionem, tota die, id est jugiter, est contra me; id est ante me, in conspectu meo scilicet, verecundia mea, nunquam a me discedens. Et haec parva non est. Sed confusio faciei meae, id est verecundia non existens interius a conscientia criminis, sed exterius in facie ex debilitate carnis, cooperuit me, id est tanta fuit quod me nimis exterius occupavit, a similitudine amplae vestis, quae corpus totum cooperit.

Confusio dico, quae contigit a voce exprobrantis, id est inimici, mihi probra multimoda inferentis. Et obloquentis, id est contra me loquentis, et veritatem a me prolatam rationibus humanis improbare [Col. 0823D] conantis. Et a facie, id est ab instantia, inimici. Et, id est etiam, persequentis me tribulationibus, non solum exprobrantis et obloquentis haec omnia quae diximus, venerunt super nos, id est ad oppressionem nostri, nec obliti sumus te. Et hoc modo non sumus obliti, scilicet inique non egimus in testamento tuo relicto, id est, non male operati fuimus recedendo a testamento tuo, id est a promissione quam in baptismo tibi promisimus, sub patrinorum testimonio, scilicet quod tibi soli, pompis diaboli postpositis, obediremus. Et hoc etiam modo non sumus obliti, scilicet non recessit cor nostrum, id est voluntas cordis nostri a te, retroeundo, id est ad infidelitatem deflectendo. Quod est dicere: Non solum inique non egimus, sed nec etiam recedere a te voluimus, quod [Col. 0824A] levius est. Et hoc non per nos, sed per te habuimus. Nam non declinasti, id est declinari non permisisti semitas nostras, id est operationes nostras, quae sunt semitae nobis ad vitam, a via tua, id est a via mandatorum tuorum. Quod est dicere: Non permisisti nos multum operari tale quid, quod extraneum esset a mandatis tuis. Ideoque magis mirum est, cum adeo perseverantes in bono fecisti, quare sic repulisti et confudisti, quasi hoc male vivendo promeruissemus. Quaeret aliquis: Quare dicitis quod non fuistis obliti, cum non fuisset vobis causa oblivionis? Respondetur: Vere nobis fuit, quoniam humiliasti nos, id est tribulationibus afflixisti, id est affligi permisisti. In loco afflictionis, id est in hoc mundo, in quo est locus 141 afflictionis; in futuro [Col. 0824B] enim locus afflictionis non erit.

Et adeo humiliasti quod cooperuit nos umbra, exsistens causa mortis, id est omnino occupaverunt nos tribulationibus illi qui emphatice dicuntur umbra, id est umbrosi et obscuri in errore, et qui sunt aliis causa mortis, quos sibi incorporant malo exemplo, suggestionibus, minis et tribulationibus: Diceret aliquis: Quare jactastis vos non fuisse oblitos, cum obliti fueritis? Respondetur: Vere non fuimus obliti. Nam si obliti sumus nomen Dei nostri, non reputando eum Deum et Dominum, nos autem servos et creaturam; et si obliviscendo nomen Dei nostri expandimus manus nostras corporales ad Deum alienum, adorando eum. Vel si expandimus manus nostras, id est intendimus affectiones nostras ad [Col. 0824C] Deum alienum, ut etiam ipsi supplicare vellemus, Nonne Deus requiret ista in futuro, ut ulciscatur? Requiret vere. Ac si dicat: Verum dicimus, nos non oblitos esse perhibentes. Nam si obliti essemus, ad quid hoc mentiremur, cum sciamus hoc in futuro Deum requisiturum? Quasi dicerent: Non diceremus hoc, nisi verum esset. Diceret aliquis: Non requiret, quoniam hoc ignorat. Ad hoc respondet sic: Non ignorat hoc, Ipse enim novit universaliter abscondita cordis. Sequitur autem oratio pro positis in afflictione, sic: Dixi quia humiliasti nos, et tamen non sumus obliti. Ergo quoniam propter te tota die, id est assidue, mortificamur in carne; et dum mortificamur, aestimati sumus a persecutoribus sicut oves occisionis, id est aestimati sumus occidendi sine [Col. 0824D] respectu misericordiae, sicut oves quae ad hoc natae sunt ut occidantur et comedantur; exsurge, Domine, id est potens appare, qui videris impotens. Quare obdormis nobis, id est negligis nos? Obdormire namque Dei est ipsum aliquem negligere. Ac si dicat: Noli obdormire nobis, sed exsurge. Et hoc modo exsurge: scilicet ne repellas nos ab auxilio tuo in finem repulsionis, id est in aeternum. Et si modo videaris repellere, ne repellas universaliter. Dictum est et de tristantibus, quod sequitur: Et quare avertis faciem tuam, id est benignitatem gratiae tuae? hoc modo scilicet avertis: Oblivisceris inopiae nostrae, id est inopum nostrum. Et tribulationis nostrae, id est videris oblivisci quorumdam ex nobis, [Col. 0825A] qui sunt inopes, id est tristes in tribulatione sua: cum sic permittas eos tristari unde gaudendum esset. Inopes autem dicuntur fideles illi qui in tribulatione sua tristantur, ac si se Dei ope dubitarent posse liberari. Inopes enim dicuntur, qui sine alicujus ope sunt. Abundantes autem dicuntur, qui, etsi tribulentur, abundantissimam tamen spem habent liberandi. Ac si diceret: Noli avertere faciem, et noli oblivisci inopum. Orat quoque pro deficientibus, sic: non solum oro pro inopibus, sed quoniam anima nostra, id est anima quorumdam ex nobis humiliata est, id est dejecta et deflectibilis est a sanctitate sua: et hoc in pulvere, id est in tribulatione pulveris sui, carnis scilicet suae, quae nihil aliud est quam pulvis et terra. Et quoniam venter noster, id est debilissima [Col. 0825B] pars nostra, conglutinatus est in terra, id est conjunctus est terrenis et conformis in desiderio terrenorum. Quod est dicere: Quia quidam ex nobis sunt ex toto deficientes, sic ut non sint in terra conglutinati, quidam vero sic ut sint conglutinati, exsurge, Domine, id est potens appare. Et hoc modo scilicet exsurge: Adjuva nos secundum illos qui sunt inopes, non tamen deficientes, ut, auxiliante te, non deficiamus. Et redime nos a defectu, secundum partem eorum qui deficiunt. Quod est dicere: Mors tua sit pretium quo eruamur a defectu per quem ex toto periremus. Oro, adjuva, redime. Et hoc fac non propter merita nostra, sed propter nomen tuum magnificandum, et a nobis, si non defecerimus, et ab aliis, exemplo nostro ad hoc commovendis.



142 IN PSALMUM XLIV.
[Col. 0825C]

Titulus quadragesimi quarti. In finem pro his qui commutabuntur, filiis Chore ad intellectum, canticum pro dilecto: Filios Chore non hic solummodo dicit imitatores passionis Christi: sed et omnes qui filii sunt adoptivi Ecclesiae per passionem, titulus autem sic exponitur: Canticum, id est tractatus iste in quo continetur jucunda laus, propositum est filiis Chore ad intellectum, id est ad hoc ut diligenter scrutentur hoc canticum quod gravissimum est, et sic ad intellectum perveniant. Canticum dico habitum et compositum a propheta pro his qui commutabuntur in finem, id est in perfectam consummationem, scilicet [Col. 0825D] de mortalitate in immortalitatem: de passibilitate in impassibilitatem, id est pro salvandis. »Omnes enim resurgemus: sed non omnes immutabimur (I Cor. XV, 15).« Et habitum pro dilecto, antonomastice Christo scilicet, qui dilectus est a Deo Patre et Ecclesia. De quo vox paterna sic intonuisse in Evangelio perhibetur: »Hic est Filius meus dilectus,« etc. (Matth. III, 17.) Et in Canticis, de eo sponsa Ecclesia testatur: »Dilectus meus candidus,« etc. (Cant. V, 10.) Bene quidem ponit pro his qui commutabuntur; et pro dilecto: pro, enim causative ponitur. Quasi poneret causam eorum qui commutabuntur, et pro dilecto, id est, ad honorem eorum facit hoc canticum: ut cum hoc tractatu [Col. 0826A] eorum laus habeatur, alios ad eum laudandum et honorandum invitet. Introducitur enim Deus Pater, agens ad laudem ejus et nostrae fidei instructionem de genitura ineffabili et aeterna Filii sui. Laudans insuper eum secundum humanitatem de innocentia et justitia ejus, et adhortans eum ad praedicandum. Laudat quoque eos qui in finem commutabuntur, id est Ecclesiam primitivam, quae Dei sponsa est, de perfectione virtutum: et adhortatur ipsam primitivam ad audiendum et videndum, ut, sic decora facta, diligatur. Et ipsius exemplo et praedicatione dicit Ecclesiam de gentibus successuram, quae etiam in finem commutabitur.

Eructavit cor meum verbum bonum. Cor hic ponitur pro essentia paterna: eo quod ipsa arcana sit [Col. 0826B] et incognita, ad similitudinem cordis, quod secretum est et incognitum, nisi soli Deo, et illi cujus cor est. Verbum autem Dei Filius, id est Dei sapientia per similitudinem dicitur, eo quod per ipsum incarnatum divina nobis voluntas innotuit, sicut cordis secreta per verba revelantur. Verbum etiam dicitur eo quod per ipsum Deus Pater omnia disposuit, et ad esse perducit: sicut aliquis princeps quae complere intendit, verbo suo disponit, et ejusdem verbi imperio ad hoc quod dispositum est complendum sibi subditos cogit. Cum autem ponit, Eructavit, innuit quod illum ex secreta essentia protulit et genuit, ante mundi principium ineffabiliter, a similitudine ructatus, qui ex interioribus et secretis corporis partibus profertur. Unde alibi: »Ante Luciferum [Col. 0826C] genui te (Psal. CIX, 9).« Qualiter vero Pater generet, qualiterve Filius generetur, qualiter etiam Spiritus sanctus procedat, investigabile nobis est et incognitum, firmissima tamen est fide credendum. Unde legitur: »Generationem ejus quis enarrabit?« (Isa. LIII, 8.) Nullus. Bonum autem, non hic adjective, sed substantive ponitur: hoc autem quod supra positum est, eructavit, etc., sic exponitur: cor meum, id est secreta essentia mea, eructavit, id est protulit, genuit verbum. Et non qualecunque verbum; sed tale verbum quod est bonum consummatum et summum, ex quo bona omnia bona sunt. Quia vero praeterite dixerat eructavit, id est genuit, ne videretur nunc etiam non generare, et sic in essentia divina mutabilitas esse videretur, et non [Col. 0826D] perfecta aeternitas (nihil enim aeternum quod commutabile factum), addit: Non sic eructavi, ut nunc non eructem: Sed nunc etiam ego qui idem sum in essentia cum eo, dico opera mea regi, id est dico non verbis, sed ineffabili dicere scilicet dispono, et concipio opera mea per ipsum Verbum, quod rex omnium est, cum idem mecum sit in essentia, et ego rex sim. Unde legitur:

Corde Patris genitum creat et regit omnia Verbum.
Non quod Pater et Spiritus non creent et regant, 143 cum unum sint, sed quia per Verbum ineffabiliter omnia disponant, creent, et regant. Aequi pollenter autem est secundum Augustinum Patrem dicere opera regi, et Patrem Filium gignere. Filii [Col. 0827A] namque dicit esse generationem paternam, per eum dispositionem et conceptionem.

Non solum autem dico, id est dispono opera mea per eum: Sed etiam lingua mea, id est verbum meum, est calamus meus scribae, velociter scribentis, per ipsam linguam. Quod est dicere: Per ipsum omnia velociter compono. Hoc autem per similitudinem ponitur. Sicut enim scriba per calamum figuras ponit, sic et ipse Pater per Filium rebus formas impressit. Bene vero ponit velociter, cum sine mora suae voluntatis imperio quidquid sibi placitum est creet. Juxta illud: »Omnia quaecunque voluit fecit (Psal. CXIII).« Et alibi: »Ipse dixit et facta sunt, ipse mandavit, et creata sunt (Psal. CXLVIII).« Lingua quidem bene pro verbo posita est, cum linguae [Col. 0827B] auxilio verbum formetur.

Ostensa Verbi sui ineffabili genitura, de eo secundum humanitatem agit, laudans et adhortans ad praedicandum, sic: Speciosus forma, etc. Versus qui hunc sequitur, scilicet accingere etc., sic ante legitur: Dico eructavi verbum, et tu potentissime, id est, tu Verbum, aequalem mecum habens divinitatis potentiam, accingere gladio tuo super femur tuum: secundum humanitatem, id est simile sis optimo duci, praeparanti se ad bellum, qui accingitur gladio suo super femur, quo destruat inimicum; ut similiter praepares te ad praedicandum, qua praedicatione vitia aliorum destruas, more gladii quo corpus destruitur. Unde Paulus: »Gladium spiritus quod est verbum Dei (Ephes. VI, 17).« Vel sic: Accingere [Col. 0827C] gladio tuo, scilicet verbo praedicationis, id est praepara gladium tuum, a similitudine illius qui gladium praeparat ad bellum, dum eo accingitur. Gladio dico posito super femur, id est super humanitatem. Quod est dicere: Quem gladium non habebit a se humanitas, sed dabitur ipsi desuper, id est a divinitate. Juxta illud Jacobi apostoli: »Omne donum perfectum desursum est (Jacob. I, 17).« Femur pro humanitate ponitur, eo quod ex femoribus humana generatio procedat. Unde Abraham legimus servum suum dextram sub femore ponere, et per Deum coeli jurare fecisse, ne alieni sanguinis uxorem filio suo adduceret (Gen. XXIV, 2): praesignantem ex femore suo quemdam esse nasciturum, qui homo et Deus coeli perfecte existeret. Dico [Col. 0827D] accingere, id est praepara te ad praedicandum: et idoneus es ad hoc.

Nam speciosus es forma, id est pulchritudine interiori, innocentia scilicet: prae filiis hominum, id est ante fideles, qui rationabiliter se habent ut homines. Quod est dicere: Cum perfecte prae omnibus innocentibus sis innocens, idoneus es ad praedicandum, quoniam in te reprehensibile nihil invenitur. Et necesse est ut accingaris, quoniam in labiis tuis, id est per praedicationem quae procedet a labiis tuis, diffusa est gratia, id est diffundetur gratia sancti Spiritus in genus humanum scilicet, remissio peccatorum. Et propterea quia speciosus es, et diffundetur gratia in labiis tuis, benedixit, id est magnificabit te [Col. 0828A] Deus in aeternum, ex mortali et passibili immortalem faciens et impassibilem. In hoc autem innuit, quod qui, prout possibile fuerit, similiter speciosus erit, in futuro quoque benedicetur. Vel sic: Dignum est ut accingaris. Propterea enim ut accingaris, benedixit te, id est magnificavit te in innocentia, faciendo immunem a peccato: Deus ego scilicet qui Deus tuus sum, secundum humanitatem, quae benedictio erit in aeternum. Quoniam autem speciosus es, intende specie tua, id est intensum te fac in specie tua, id est in innocentia tua: non secundum augmentum, sed secundum perseverantiam. In Dominico enim homine, perfecta semper fuit a principio innocentia. Et intensum te fac in pulchritudine tua, id est in perfectione virtutum perseverando, [Col. 0828B] et in perfectione bonorum operum eundo de bono opere in bonum opus. Non enim simul omnia opera sua bona fecit.

Et intendendo procede 144 prospere ad debellandum vitia, praedicatione tua, et ad debellandum diabolum. Et sic prospere: scilicet regna in fidelibus: debellatis vitiis et diabolo, dico regna. Et hoc propter veritatem, id est propter praedicationem quam eis facies. Et propter mansuetudinem, id est quia non rebellis, sed mansuetus eris in passione. Juxta illud Isaiae: »Noli timere, filia Sion, ecce rex tuus venit tibi mansuetus (Isa. LXII, 11).« Et propter justitiam tuam quam habes, ad cujus similitudinem et ipsi justi fient. Vel propter justitiam quam eis dabis. Quod est dicere: Veritas tua et [Col. 0828C] mansuetudo et justitia causa erunt quare in eis regnabis. Dixi regna propter veritatem, et in illud regnum deducet te, id est dilatabit te dextera, id est potentia tua. Et hoc mirabiliter, id est per mirabilia quae operaberis. Quod est dicere: Per miracula quae potentia tua operabitur, deduceris in regnum. Et etiam sagittae tuae deducent te, id est sententiae praedicationis, quae dicuntur sagittae, eo quod per eas ad modum sagittarum corda percuties. Nam sagittae tuae acutae sunt, id est penetrantes usque ad cor et efficaces. Et per ipsas sagittas populi infideles ab eis percussi cadent, id est morientur in corde inimicorum regis, id est secundum illam voluntatem cordis cadent, secundum quam erunt inimici tui regis. Quod est dicere: Secundum quod [Col. 0828D] mali sunt, destruentur. Populi dico sub te redigendi, id est qui tuae ditioni subjicientur: Et hoc est ac si sic poneret: Per sententias praedicationis tuae, quae efficaces erunt, populi tibi subjicientur, et sic regnum tuum dilatabitur. Hoc autem aequipollenter supra posuit, cum dixit, regna propter veritatem. Idem enim est veritas, quod et sagittae. Sed quia non posuerat, antequam illa praedicationis veritas efficax esset futura, repetit aequipollenter cum dicit: Sagittae tuae te deducent in regnum, ut addat acutae. Quod est dicere: Quae non erunt retusae, sed efficaces. Dico quod populi sub te cadent. Et post ipsi populi erunt sedes tua, o Deus. Quod est dicere: O Fili, qui non simpliciter es homo, sed [Col. 0829A] etiam Deus, populi ipsi erunt habitatio tua. Et non solum in hoc saeculo, sed et in saeculum saeculi hujus subsecutivum. Juxta illud: Anima justi, sedes est Dei.

Et postquam in eis sedebis, si aliquando distorte ierint, recedendo a subjectione tua, male operando et cogitando, reges eos virga, id est correctione tribulationum: a similitudine equi, qui cum distorte eat, virga percutitur, et in viam reducitur. Hoc autem extra librum suppletur, sed ex sequentibus habetur, cum addit: Et illa virga regni tui, id est correctio per quam reges tuos fideles, id est qui subjicientur regimini tuo, erit virga directionis, id est virga dirigens eos, et in viam reducens. Unde Psalmista alibi: »Visitabo in virga iniquitates eorum,« [Col. 0829B] (Psal. LXXXVIII, 33.) etc. Exponit autem quomodo diriget, sic: Dico quod virga regni tui erit virga per quam diriges eos. Et hoc modo scilicet dilexisti justitiam et odisti iniquitatem, id est facies eos per ipsam virgam diligere justitiam, et odio habere iniquitatem. Vel sic: Dixi quod populi erunt sedes tua, et eos diriges, et ad hoc es idoneus. Nam dilexisti justitiam. Quod est dicere: Justus es, ideoque potens eris eos dirigere. Et hoc patet ex opposito quod dilexisti justitiam, nam odisti iniquitatem. Dixi quod dextera tua deducet te, et populi sub te cadent: et erunt sedes tua, et diriges eos virga, et hoc ideo quia dilexisti justitiam et odisti iniquitatem. Et ut haec omnia fiant, o Deus, tu scilicet Fili, qui non solum es homo, sed et Deus: Deus tuus, [Col. 0829C] ego scilicet unxi te oleo laetitiae, id est, replevi te gratia speciali et immunitate peccati, per quam te laetificarem prae consortibus, id est ante alios fideles qui sunt consortes tui, id est cohaeredes et participes sanctitatis tuae. Juxta illud Apostoli: »Haeredes quidem Dei, cohaeredes autem Christi (Rom. VIII, 17).« Unctum esse oleo dicit, a similitudine illius qui oleo sacrato ungitur ut rex efficiatur. Sic et Christus ut rex esset oleo gratiae specialis et immunitatis unctus est a Patre. Et inde videri potest quod unctus est oleo laetitiae. Quia 145 myrrha, id est incorruptibilitas post passionem; et casia, id est exaltatio ascensionis in coelum; et gutta, id est humilitas in passione, spirabunt a vestimentis tuis. Pluralem ponit pro singulari, vestimentis scilicet [Col. 0829D] pro vestimento. Quod est dicere: Ab humanitate tua, quae dicitur vestimentum divinitatis, eo quod in ea lateat et ei conjungatur, ut intra vestimentum corpus latet et ei conjungitur, redolebunt fidelibus tuis incorruptibilitas et exaltatio post passionem, et humilitas habenda in passione: et exemplo tui myrrha et gutta et casia spirabunt a domibus eburneis, id est bene redolebunt tibi in fidelibus tuis, qui dicuntur domus tuae, eo quod in eis habites. Et eburneae, id est perfectione virtutum nitentes et candidae: quod contigit eis per multas anxietates atque labores, scilicet ut nitidi sint in perfectione virtutum, sicut ebur: quod cum prius nitore [Col. 0830A] careat, assiduo exercitio limarum candidum fit et nitidum.

Notandum autem quod myrrha, id est, incorruptibilitas; et casia, id est, exaltatio in Dei praesentia, in futuro a domibus eburneis spirabunt. In hac autem vita, gutta, id est, humilitas spirabit. Si vero ad solam animam referatur, spirabit etiam in hac vita incorruptibilitas fidei et exaltatio in virtutibus. Ex quibus scilicet myrrha et gutta et casia, ex eis spirantibus, in honore tuo, id est, ad hoc ut inde honorificeris, non ut inde superbiant, sibi haec attribuendo; delectaverunt, id est delectabunt, te filiae regum, id est ipsi fideles, qui superius dicti sunt domus eburneae. Quod est dicere: Ex his valde delectaberis. Vel sic: Ex quibus ex se spirantibus delectabunt [Col. 0830B] te fideles, qui erunt secundum doctrinam filiae regum, id est apostolorum, qui reges erunt Ecclesiae. Unde Apostolus: »Filioli mei, quos iterum parturio (Gal. III, 19);« et in Psalmo: »Et nunc, reges, intelligite (Psal. II, 10);« filiae regum dico: et hoc in honore tuo, id est, sic sunt filiae regum, ut in hoc honorificeris ab ipsis filiabus, quod gratia tua sunt filiae. Sciendum quod ideo myrrha pro incorruptibilitate ponitur, quia corpora ea inuncta fiunt incorruptibilia. Gutta vero species est medicorum, quae ad tumorem depellendum idonea est: ideo pro humilitate ponitur, quae ad superbiae tumorem deprimendum est valida. Casia quidem, quia juxta Hieronymum arbor est in altum excrescens, pro exaltatione hic posita est. Vel sic potest legi [Col. 0830C] versus iste: Quia dixerat, Unxit te Deus tuus oleo laetitiae prae consortibus tuis, videtur eos consortes esse minus inunctos. Aliter enim male positum esset, prae consortibus. Ob hoc vero quaereret aliquis: Suntne consortes aliquatenus uncti oleo laetitiae, id est gratia speciali? Ad hoc autem sic respondet: Vere uncti sunt oleo; et inde hoc apparet, quoniam a vestimentis tuis, id est, a consortibus, qui vestimenta dicuntur, eo quod te fide ambiunt, sicut vestimenta corpus ambiunt, spirant myrrha, id est, virginitas; et gutta, id est humilitas vel castitas; et casia, id est fides. Dico quod a vestimentis spirant haec, scilicet a domibus eburneis, id est a consortibus, qui et vestimenta dicuntur et domus eburneae, per similitudinem ut jam dictum est. Ex quibus, id [Col. 0830D] est, myrrha et gutta et casia, delectabunt te filiae regum in honore tuo: haec non mutantur.

Myrrha quidem, quia carnem a se unctam incorruptibilem facit, pro virginitate ponitur, per quam caro incorrupta a luxuria existit. Per guttam vero, qua venena omnia deprimuntur, charitas intelligitur, per quam omnia venena vitiorum exstinguuntur. Per casiam autem, quae in aquosis locis nascitur, baptisma denotatur. Per baptisma vero fides, per quam ad baptisma pervenitur, ideoque casia pro fide ponitur. Notandum autem quod fideles non filios, sed filias dicit, ut eos humiliet ne in se confidant, cum debiles sint et fragiles, et ad cadendum [Col. 0831A] faciles: ad modum feminini sexus, qui debilior est masculino; seu etiam ut ostendat maximo cultu praedicationis eos egere: ad modum filiarum, quae majori cultu egent quam filii; et per hoc eos multum subditos faciat praedicationibus 146, qui in eorum cultu valde laborant. Juxta illud Apostoli: »Obedite praepositis vestris, et subjacete eis. Ipsi enim pervigilant, quasi rationem pro animabus vestris reddituri, ut cum gaudio hoc faciant et non gementes (Hebr. XIII, 17).« Peracta admonitione, et laude sponsi, ad laudandum et admonendum sponsam intendit, ut eam attentiorem ad obediendum sponso reddat. Et hoc sic facit: Astitit regina, etc. Quod sic continuat: Dico, Fili, quod adeo speciosus eris forma. Regina autem, id est, Ecclesia primitiva sponsata [Col. 0831B] tibi, id est, sub matrimonio conformitatis et fidei conjuncta: quam de ancilla reginam, de serva liberam morte tua facies: astitit, id est, astabit tibi: parata ad obediendum; more boni servi, qui ante Dominum semper astat, ad nutum etiam obedire paratus. Et hoc ipsum quod astabit, procedet a dextris tuis, id est, a propitiatione tua, non a meritis ejus: dexteram pro propitiatione ponit, quia ad Dei dexteram dicuntur concessuri, qui divina propitiatione sunt in futuro salvandi. Dico astabit: et hoc in vestitu, et non foedo, sed deaurato, id est, in perfectione virtutum qua ornabitur, sicut vestimento pretioso corpus ornatur. Per aurum autem quod metallum pretiosum est et solidum, perfectio virtutum accipitur. Et non in simplici vestitu, id est, in [Col. 0831C] una sola virtute, sed circumdata, id est, adornata varietate virtutum: a similitudine sponsae, quae variis gemmis adornatur.

Notandum autem quod ideo eam per similitudinem visibilium ornamentorum laudat, ut magis ad virtutum perfectionem attrahat. Magis enim quam invisibilia, visibilia solent exempla provocare. Sequitur autem laudem exhortatio, cum dicit: Audi, filia, etc. Filiam ex affectione nimia vocat, quia eam per fidem regenerabit. Et bene filiam feminine, quia de ea ut de regina ut de sponsa agere inceperat, quod sic continuat: Dico quod astabit regina in vestitu deaurato. Ne vero vestitum hunc amittas, o filia, Filii mei sponsa, audi vocem Sponsi: et non solum auditu exteriori; sed et vide, id est, intellige quae [Col. 0831D] audies, ut perficias. Vel sic: Audi, vide, et sic intellige. Nisi enim crederes, non intelligeres: Et ecce vox Sponsi quam audies: Obliviscere populum tuum, id est, carnales observentias populi tui Judaici, quae umbrae erant Novi Testamenti. Et etiam obliviscere domum patris tui, id est, conversationem diaboli, qui hucusque pater tuus exstitit. Juxta illud Evangelii: »Vox ex patre diabolo estis (Joan. VIII, 44).« Domum pro conversatione ponit, eo quod in domo conversatio hominum est. Vel sic: Audi, filia, prophetata a prophetis de Sponso tuo. Et audiendo vide, id est intellige. Et intelligendo obliviscere populum tuum, id est, vitia in te existentia quae dicuntur populus. propterea quia multa sunt, a similitudine [Col. 0832A] populi. Et obliviscere domum patris tui diaboli, ne ultra velis esse domus ejus et mansio. Et hoc ponit a similitudine sponsae, quae sponso quem diligit valde conjuncta, ejus amoris causa populum suum et domum patris obliviscitur. Ostendit autem quae illi inde utilitas continget, si obliviscatur, ut magis eam ad hoc attrahat, sic: Et si audieris et videris et oblita fueris: rex, id est Sponsus tuus Filius meus, qui te reget, concupiscet decorem tuum, id est, adamabit te propter decorem virtutum tuarum, ad similitudinem sponsae, quae pro decore suo a sponso adamatur. Et vere audire debes eum, et oblivisci propter eum populum tuum, et domum patris tui, quoniam ipse est Dominus Deus tuus. Aequum enim est ut Domino ancilla, et Deo creatura sua obediat.

[Col. 0832B] Annuntiat quoque conversionem gentilitatis, cum dicit: Et adorabunt eum et filiae Tyri, etc. Quod sic continuatur: Dixi quod Filio meo astabit regina, id est Ecclesia primitiva, et non solummodo haec illi astabit, sed adorabunt eum et, id est etiam, filiae Tyri, id est animae gentilitatis, factae filiae per fidem. Per Tyrum vero, quia locus est gentium, gentilitas intelligitur. In Hebraea translatione habetur: adorabunt eum fortissimi Tyri, id est, venerabuntur eum martyres de gentibus, qui fortissimi erunt in angustia tribulationum. 147 Tyrus enim angustio interpretatur: et non adorabunt vacuae a muneribus; sed in muneribus, id est, in offerendo seipsas munera. Juxta illud: Quisquis cogitat quod voveat [Col. 0832C] Domino, seipsum praeparet et voveat. Hoc enim exigitur, hoc debetur. Non solum autem pauperes de Tyro adorabunt te: sed et omnes, id est, omnismodi divites plebis, id est, divites in plebeiis, id est in terrenis deprecabuntur vultum tuum, o regina, id est, deprecabuntur Deum ut det eis vultum similem vultui tuo, scilicet pulchritudinem virtutum, ut et ipsi adorare possint. Quoniam enim pulchritudo in vultu potius apparere solet, vultus pro pulchritudine ponitur. Vel vultum dicit visum interiorem, id est intellectum, per quem intelligitur quomodo sit adorandus Deus. Et bene vultus pro visu ponitur, cum in vultu sit visus corporeus.

Quoniam autem laudaverat reginam de vestitu aureo, ne putaretur gloria decoris ejus exterius esse [Col. 0832D] in corpore, determinat hoc sic: Dixi quod regina astabit in vestitu deaurato: et gloriosus vestitus iste non intelligendus est exterius esse in corpore, sed omnis gloria ejus filiae regis, id est filiae Filii mei, quam superius reginam dixi, erit ab intus, id est, ab anima, coruscans in fimbriis aureis, id est in perfectione charitatis, quae per opera bona apparet. Per fimbrias quidem perfectio denotatur, eo quod in fine vestium supponantur. Per aurum quidem charitas, quae omni alia virtute pretiosior est, sicut aurum caeteris metallis pretiosius est. Et non solum gloriam habebit in fimbriis aureis, sed etiam erit circumamicta, id est, ornata varietatibus virtutum. Et hoc etiam superius positum fuit, cum dixit circumdata [Col. 0833A] varietate; sed quia causa determinationis dixerat omnis gloria, etc., ne in solis fimbriis crederetur gloriosa, hoc repetit. Vel potest hoc diversum esse, sic: Dixi quod gloria filiae regis erit ab intus, et etiam ipsa filia erit circumamicta, id est circumdata, varietatibus, id est variis gentibus: quae ejus exemplo credent, et eam adornabunt ad modum vestium, quae circumdando corpus, adornant illud. Quaereret aliquis: Quomodo erit circumamicta varietatibus gentium? Ab hoc respondet sic: Ita circumamicta erit: Adducentur scilicet per doctrinam Patrum, id est apostolorum, regi, id est Christo Filio meo, post eam reginam, aliae virgines de gentibus, id est, fideles animae quae erunt incorruptae in fide, ad modum virginum quae incorruptae sunt in corpore: [Col. 0833B] et ipsae virgines non erunt alienae a conformitate, etsi sint alienae in genere. Sed ipsae proximae ejus existentes in conformitate, afferentur tibi, id est, ad cultum honoris tui, o Fili, per doctrinam Patrum. Bene vero dicit afferentur, ut eas humiliores faciat, innuendo eas non posse accedere per se, cum debiles sint in intellectu; sed per Patrum doctrinam afferentur, more infirmi, qui ab alio fertur, cum per se non possit ire. Et hae virgines non afferentur invitae ad te; sed afferentur in laetitia; et non in parva laetitia, sed et, id est scilicet, in exsultatione, id est in maxima laetitia. Et notandum est quod in hac vita sic afferentur. In futuro autem adducentur a te in templum tui regis, in Hierusalem scilicet coelestem, quae est templum et habitatio tua. Notandum [Col. 0833C] autem aequipollenter esse idem, circumamicta varietatibus, et adducentur regi virgines post eam; sed ideo repetit, ut, quoniam magis eas ad hoc attrahit, ostendat quod ob hoc adducentur in templum regis in futurum.

Diceret aliquis: Dicis quod afferentur regi virgines per doctrinam Patrum. Quod verum esse confiteor, sed mortuis Patribus, qui vere morientur, cum homines sint, non adducentur aliquae virgines? non enim erit qui adducat. Ad hoc autem sic respondet: Adducentur utique per filios, id est, per episcopos et sacerdotes, caeterosque Ecclesiae pastores, apostolorum successores. Pro patribus enim id est in loco Patrum, apostolorum scilicet, nati sunt, id est, nascentur in fide et officio praedicandi, [Col. 0833D] filii, id est episcopi et caeteri pastores: et hoc tibi, id est, ad opus tuum; et eos filios constitues principes super omnem terram, id est, omnem Ecclesiam, quae stabilis est et solida ut terra: 148 et quae tibi generabit fructus, opera bona scilicet ad modum terrae, quae fructus messium profert. Ita scilicet constitues principes, ut quaecunque ligaverint vel solverint super terram, sint ligata vel soluta et in coelis (Matth. XVI, 19). Ipsi vero principes constituti, non erunt otiosi; sed memor ero nominis tui, id est ipsos memores esse faciam nominis tui, ut praedicent illud in omni generatione Judaeorum, et generatione gentium, per successionem generationum. Nulla enim usque ad finem mundi generatio erit Judaeorum [Col. 0834A] sive gentium, in qua nomen Dei non praedicetur. Propterea vero quia filii erunt memores praedicando, populi Judaeorum et gentium confitebuntur tibi, id est, laudabunt te credendo, in aeternum, id est, quandiu mundus iste durabit, usque in saeculum saeculi hujus subsecutivum. Potest etiam psalmus iste legi in persona Prophetae, ut planior sit lectio, si solummodo duorum versuum primorum expositio mutetur. Si autem in Prophetae persona accipiatur, non agit de ineffabili genitura verbi, quemadmodum in persona Patris agitur; sed in primis duobus versibus quasi prooemium facit, ut auditores attentiores reddat: proponens unde in hoc opere agat; de rege scilicet, id est Christo antonomastice rege. Cui postea non adhortative neque imperative, sed concessive [Col. 0834B] et deprecative dicit ut gladio praedicationis accingatur. Non enim creatura adhortari debet Creatorem, ignarus scientem, neque Domino servus imperare.

Laudat vero post ipsum regem, Ecclesiae sponsum, ad instructionem nostram et conformitatem, ut etiam nos ad ipsius laudem invitet, dignumque laude eum ostendat. Laudat quoque sponsam ejus Ecclesiam primitivam, de ancilla reginam effectam, ut laude sua commoveat eam ad obediendum Sponso, per quem sponsa speciosa est. Quam etiam adhortatur ad audiendum vocem Sponsi et ei obediendum; filiam eam ex affectione nimia dicendo; vel sui Prophetae secundum doctrinam, vel ipsius Christi secundum regenerationem. Enuntiat quoque [Col. 0834C] prophetice gentium ad fidem adductionem, per apostolorum et eorum filiorum praedicationem. Eructavit cor meum verbum bonum; quod est dicere: Cor meum disposuit loquendo proferre verbum bonum. Per hoc vero quod dicit bonum, invitat nos ad ipsum verbum diligenter attendendum, quia bonum est. Ostendit autem quomodo bonum sit, cum addit: Vere bonum erit. Nam opera mea, scilicet verbum meum, dico ego, id est, devoveo et consecro regi, id est, Christo antonomastice regi. Quasi dicat: De rege hic agam, cui hoc opus meum dico. Et declinatur dico, non dico dicis, sed dico dicas, quod est devoveo et consecro. Hoc autem quod verbum istud eructabo non a me erit, sed lingua mea erit calamus scribae, id est, sancti Spiritus velociter scribentis per [Col. 0834D] ipsum calamum. Hoc autem per similitudinem dicit. Sicut enim calamus non per se, sed scriba movente litteras format; sic et lingua mea non per se, sed Spiritu sancto movente, verba formabit. Et bene ponit velociter scribentis. Velociter namque sine praemeditatione per eum Spiritus sanctus loquitur, ut in hoc ostendatur verba ipsa non a seipso Propheta, sed a Spiritu sancto esse: et ecce verbum quod eructare cor meum disposuit. O potentissime rex, Christe, accingere gladio tuo super femur tuum. Speciosus enim eris forma prae filiis hominum, etc. Quae amodo non mutantur, sed ut superius ita nunc quoque leguntur.



IN PSALMUM XLV.
[Col. 0835A]

Titulus quadragesimi quinti. In finem filiis Core, pro arcanis Psalmus David. Psalmus iste est David, id est Ecclesiae primitivae, quae manu fortis est, viriliter agens in tribulationibus, propositus filiis Core, id est filiis Crucifixi fide et conformitate. Filiis dico tendentibus in finem, id est, consummationem veri boni et summi. Habitus iste psalmus pro arcanis, id est contuitu et occasione arcanorum scilicet secretorum consiliorum Dei, quod videlicet »caecitas contigit in 149 Israel, ut plenitudo gentium intraret.« (Rom. XI, 25); et quod in futuro reliquiae Israel salvae fient, et quod suos permisit affligi in primitiva Ecclesia a Judaeis. Qui sui postea conversi sunt ad praedicandum gentibus, ubi quoque vehementer [Col. 0835B] sunt tribulationibus attriti. Quae omnia arcana sunt, et a paucis vel a nullis cognita, quare sint a Deo sic dispensata. Et notandum quod hic introducuntur fideles primitivi, non praeterite agentes, dicendo se constantes fuisse; sed promittentes se constantes futuros in tribulationibus, quae a Judaeis inferentur et a gentibus, in praedicatione apostolorum, et hoc ad instructionem aliorum filiorum Core. Et melius future introducuntur quam praeterite, ut, cum se prophetico Spiritu jam praescios constantes et intrepidos ostendunt, successores filios Core ad constantiam exemplo sui invitent. Ostendunt etiam praedicatores in tribulationibus a Domino esse laetificandos et confirmandos et adjuvandos, ut filiis Core quibus agunt istud idem innuant esse futurum [Col. 0835C] si non defecerint. Dicunt quoque non esse mirandum si contra praedicatores in praedicatione terra commoveatur, cum et contra Domini vocem sit commota. Qui etiam vocem et utilitatem quae per vocem illam contigit, ad instructionem et exhortationem eorumdem filiorum Core exponunt.

Deus noster, refugium et virtus. Quod est dicere: Non in aliquo terreno refugium habemus, sed Deus noster, id est ille quem nos Deum reputamus, est refugium nostrum in omni necessitate. Et non qualecunque refugium, sed virtus, id est firmum et inexpugnabile. Virtus autem per emphasim ponitur; et non solum refugium ne cedamus, sed etiam in tribulationibus est adjutor, id est cooperator, ut inimicos vincamus, incorporando eos nobis. In tribulationibus [Col. 0835D] dico, quae invenerunt nos. Quasi dicat: Nos non quaesivimus eas, nec invenimus malis meritis nostris, sed ipsae tribulantes Ecclesiam, volendo eam ex toto destruere, invenerunt nos: et hoc nimis, id est non solum in ereptione rerum nostrarum, sed et in afflictione nimia carnis, et usque ad sanguinis effusionem. Et propterea quod Deus noster est nostrum refugium et virtus et adjutor, non timebimus, dum turbabitur terra contra praedicatores. Terra, id est Judaea, quae prius fuit terra Dei, quam excoluit per doctrinam prophetarum; vel quae est terra, id est terrenis adhaerens, non spiritualibus. Quod est dicere: Non erimus timentes, sed constantes in tribulationibus, quas inferet conturbata; et dum hoc [Col. 0836A] erit quod montes, id est apostoli sublimes altitudine sanctitatis et inocentiae transferentur a Judaeis in cor maris, id est in profunditatem gentium, quae diffluae erant in omnia vitia quasi mare, et amaricantes Deum, idolis serviendo. Cor autem pro profunditate ponitur, quia in interioribus est. Quasi dicat: Non in quamdam particulam solummodo transferentur, sed usque in plenitudinem gentium. Vel sic: Transferentur montes, id est doctrinae montium in cor maris, id est gentium, ut non solum corporis aure, sed etiam eas percipiant corde. Ne vero putarentur montes ideo transferendi esse in gentes, ut ibi timide laterent, non ut eis praedicarent, addit. Dico quod transferentur in cor maris, et ibi non latebunt, sed sonuerunt, id est aperte eis praedicabunt, ad modum [Col. 0836B] soni quae res aperta est; et eorum sono, id est praedicatione, turbatae sunt, id est turbabuntur; ita adversus montes, aquae eorum, id est populi ejus maris. Eorum ponit pluraliter, quia mare collectivum nomen est, et multa significat. Cur autem populi aquae dicantur, in psalmum primum dictum est. Vel turbabuntur, id est turbidae et lutosae esse ostendentur aquae eorum, id est doctrinae eorum quas agunt de superstitiosa cultura idolorum. Quae ideo dicuntur aquae, quia ex eis stultos sibi acquiescentes potant. Quod est dicere: Aquae eorum, id est doctrinae, quae videbantur bonae et lucidae et utiles, ad modum aquae clarae, quae ad bibendi usus utilis est; ostendentur per sonitum eorum esse turbidae et 150 inutiles et foedae, ad similitudinem aquae turbidae, [Col. 0836C] quae lutosa, foeda et inutilis est. Et montes, id est ipsi praedicatores conturbati sunt, id est conturbabuntur carnali timore. Homines enim sunt in fortitudine ejus maris, id est in forti ebullitione tribulationum ipsius maris. Sed tamen non deficient in conturbatione. Nam fluminis impetus, id est abundantia sancti Spiritus, laetificat, id est laetificabit interius civitatem Dei. Montes scilicet, qui civitas sunt bene virtutibus munita, flumen dicitur Spiritus sanctus, eo quod suos sapientia et consilio rigat et potat, ad similitudinem fluminis quod copiose rigat. Unde Dominus in Evangelio: »Qui credit in me (sicut dicit propheta)« flumina de ventre ejus fluent aquae vivae. Hoc autem dicebat de Spiritu (Joan. VII, 38). Et laetificando in ipsis tribulationibus, sanctificavit, [Col. 0836D] id est confirmabit in constantia, ille qui est Altissimus et Potens, tabernaculum suum, id est civitatem praedicatorum sibi militantem.

Hoc autem dicit ad exhortationem filiorum Chore successorum, quibus agunt, ne ideo deficiant, si in tribulationibus timeant ex carnis fragilitate, sed confidant se similiter esse laetificandos et confirmandos. Dico Altissimus sanctificavit, qui Altissimus est Deus in medio ejus civitatis semper existens, id est in ratione ejus non localiter sed specialiter adhaerens, ut constans sit. Quae ratio per similitudinem medium dicitur, quia sicut per mensuram puncti, quod medium est, totus circulus aequaliter fit, qui vix aut nunquam alio modo recte procederet; sic et [Col. 0837A] per rationis mensuram totus homo dirigitur, alioquin vero distorqueretur. Quoniam autem Deus est in medio ejus, non commovebitur in tribulationibus a proposito constantiae. Et non solum sanctificabit ne cedat, sed ut vincat inimicos adjuvabit eam Deus mane, id est diluculo: scilicet illuminatione consilii et sapientiae suae. Mane vero hic idem significat quod et diluculum, illuminationem scilicet; sed, ne videretur esse positum ad matutinum tempus designandum, quod etiam alibi significat, apponit diluculum, ad determinandum istud. Affinis enim est vox ista quae est diluculum, secundum compositionem, huic voci, quae est lux. Domino autem adjuvante, conturbatae sunt, id est conturbabuntur gentes bona conturbatione ad fidem. Et non paucae gentes, sed regna [Col. 0837B] inclinata sunt, id est multae gentes ad fidem accedendo humiliabuntur, infidelitatis suae superbia postposita, regna vero bene pro multitudine ponit. Cum enim in uno solo regno multae gentes habeantur, multo magis in multis multae habentur. Vel sic: Inclinata sunt regna, id est ad hoc humiliatae sunt, ut efficiantur regna Dei, quae prius erant servientes diabolo. Supra autem dixerat, turbabitur terra contra praedicatores, ne hoc mirum esse videretur, quare Deus hoc pateretur, dicit contra ipsius Dei praedicationem etiam terram esse commotam, ideoque non esse dignum admiratione, si contra discipulos commoveatur. Unde ipse in Evangelio: »Si me persecuti sunt, et vos persequentur (Joan. XV, 20.).« Hoc autem quod contra Deum mota est [Col. 0837C] terra sic dicit, quod terra turbabitur contra montes, nec hoc mirandum est. Nam etiam Dominus virtutum coelestium id est ille qui Dominus est angelorum, non hominum solummodo, dedit vocem suam id est praedicationem; et contra eum mota est terra, id est Judaea, mala commotione, dicens eum seductorem et peccatorem. Ubi vero nos habemus Dominus virtutum, Hebraei habent: Adonai Sabaoth, quod est, Domini exercituum, supernorum scilicet. Et exponit quomodo dedit, sic: Dico quod Dominus virtutum dedit vocem nobiscum, scilicet existens, id est in nostra humanitate. Quod est dicere: Non secundum divinitatem dedit vocem, sed secundum naturam humanam, in Hebraeo habetur Emmanuel, id est nobiscum Deus.

[Col. 0837D] Diceret aliquis: Non est multum culpanda terra, si contra eum est commoda, cum nobiscum existeret, id est homo esset sicut et nos. Ad hoc autem addit: Vere culpanda est. Nam nobiscum 151 existens susceptor noster est, id est medicus et patronus. Quod est dicere: Ideo homo factus est, ut medicus noster sit et patronus morte sua. Et ideo adhuc culpanda est, quia recens Deus non est: sed Deus Jacob: ille Deus quem coluit Jacob, aeternus scilicet Deus. Quae ergo major insania quam contra Deum et medicum et patronum suum aliquem insurgere? Diceret aliquis: Quid mirum si contra ejus vocem est terra commota? Fuitne ad aliquid utilis vox illa? Ad hoc ergo respondendo, ad videndum [Col. 0838A] quae utilitas per vocem illam contigit, adhortatur exponendo ipsam utilitatem sic: Dixi quod Dominus dedit vocem, quae tamen valde utilis fuit: et si quaeratis ad quid utilis fuit; venite fide, et videte intellectu opera Domini, quae per illam vocem posuit prodigia, id est mirabilia, super terram, id est super Ecclesiam, quae est terra ejus. Bene vero dicit super terram. Nam ad similitudinem civium supernorum, posuit illa opera in terra. Exponit autem opera, sic: Scilicet est auferens bella, id est inimicitias quas habebant erga Deum et proximum, male vivendo. Et non in paucis gentibus: sed auferens bella, usque ad finem terrae, id est ubique terrarum. Vel sic: Et non in parte tantum auferens bella, sed usque ad finem terrae, id est usque adeo ut finiatur in eis [Col. 0838B] omnis terrenitas. Et hoc est ac si dicat: Pacem dedit terrae suae, et erga Deum et erga proximum, quam pacem habent cives superni. Unde angeli in ejus nativitate cecinisse leguntur: »Gloria in altissimis Deo, et in terra pax hominibus,« etc. (Luc. II, 14.) Et ipse in Evangelio: »Pacem meam do vobis, pacem relinquo vobis (Joan. XIV, 27).« Ut autem ex toto auferantur bella, conteret, id est destruet in terra sua, arcum, et confringet arma et scuta, id est ex toto destruet. Et exponit quomodo destruet, sic: Scilicet comburet haec omnia igni, id est consumet Spiritu sancto. Per arcum quidem designatur dolositas et contra Deum et contra proximum. Per arma vero, manifesta impugnatio (et contra Deum vituperando, et in proximum male [Col. 0838C] tractando). Per scutum, falsis rationibus errorum defensio. Quae omnia destruit in suis Deus, quoniam aliter pax eis plena non adesset.

Ostensa utilitate vocis, adjungit etiam ipsam vocem ad ipsorum quibus agit instructionem, ut ejus verbo credant. Dixi quod Dominus dedit vocem hanc scilicet: Vos membra mea futuri, vacate a terrenorum sollicitudinibus, et idolorum cultibus, et sic videte intellectu, quia aliter non intelligeretis quoniam ego, qui vobis loquens sum homo, Deus vestrum sum, secundum quod in Evangelio ipse ait: »Ego principium, qui et loquor vobis (Joan. VIII, 25):« et ego, qui Deus sum, exaltabor in gentibus ad praesens. Unde Apostolus: »Caecitas contigit in Israel ex parte, ut plenitudo gentium intraret (Rom. XI, 25.)« [Col. 0838D] Et in terra exaltabor in fine mundi, id est in Judaea. Unde propheta: »Reliquiae salvae fient (Isa. X, 21; Rom. IX, 27).« Et in Psal. XX: »In reliquiis tuis praeparabis vultum eorum.« Quod est ac si dicat: Cultus meus exaltabitur ad praesens ubique gentium; in futuro vero apud Judaeos. Repetit autem hoc quod superius dixerat: Dominus virtutum, etc. Inculcando ut ipsum verbum hic positum commendet, sic: Hanc vocem quam posui vacate, etc., bene credere debetis. Non est enim vox cujuscunque, sed ille hanc protulit, qui est Dominus virtutum, et susceptor noster et Deus Jacob. Hoc vero ut superius exponitur.



IN PSALMUM XLVI.
[Col. 0839A]

Titulus quadragesimi sexti. In finem pro filiis Chore psalmus. Quod sic exponitur: Psalmus iste compositus est pro filiis Chore, id est pro utilitate filiorum Crucifixi, tendentium in finem, id est in consummationem veri boni: introducuntur hic apostoli, adhortantes omnes filios Chore, ad laudandum Deum opere et affectione, et etiam voce exsultationis. Adjungunt vero plures causas quare debeant laudare, quia scilicet excelsus est et terribilis, et quia coelum ascendit, et omnem mundum sibi subjugavit. In fine autem ostendunt quomodo subjugavit.

152 Omnes gentes, plaudite manibus. Ac si dicat: Non solum Judaei, ut in lege veteri; sed vos omnes [Col. 0839B] gentes, et Judaei et gentiles, plaudite Deo Christo manibus, id est gaudete in Dei laude bonis operibus: a similitudine illorum qui prae nimia laetitia manibus plaudunt. Quoniam autem manibus operamur, pro operibus manus ponuntur. Et non solum manibus plaudatis, sed et jubilate Deo, id est laudate Deum jubilo, id est laetitia interiori, quae nec litteris nec syllabis exprimi potest. Et sic jubilate ut perseveretis in voce exsultationis, id est in voce exsultandi eum laudando et eum praedicando. Dicit enim idem in Evangelio: »Qui me confessus fuerit coram hominibus, confitebor et ego eum coram Patre meo (Luc. XII, 8):« Et ecce causae quare debetis ei plaudere, jubilare et exsultare, quoniam ipse Christus qui in passione vilis visus est, quasi servus: [Col. 0839C] Dominus excelsus est omnium. Juxta quod alibi Psalmista: »Elevata est magnificentia tua super coelos (Psal. VIII, 2).« Et qui visus est perterritus, terribilis erit injustis in futuro. Unde beatus Gregorius: »Et placidus justis, et terribilis apparebit injustis.« Et Apostolus: »Horrendum est incidere in manus Dei viventis (Hebr. X, 31):« et qui visus est et impotens, rex magnus est. Et vere magnus. Nam rex est super omnem terram. Unde alibi: »Ego constitutus sum rex ab eo (Psal. II, 6).« Et in hoc apparet eum magnum regem et Deum esse, qui nobis quoque servis suis subjecit populos Judaeorum; fideles scilicet et gentes misit sub pedibus nostris, id est multum nobis subjecit; a simililitudine illius qui subjicitur pedibus alicujus. Quod [Col. 0839D] est dicere: Credituros ex Judaeis et gentibus, regimini nostro subdidit; et in hoc apparet quod multo magis ipsi subditi sunt. Hoc autem quod gentes nobis subjecit, non contigit ex earum meritis, sed ipse elegit nobis haereditatem suam, id est ex electione misericordiae suae subjecit nobis gentes, quae sunt haereditas ejus quam per nos excolit. Quoniam autem non omnes sunt haereditas ejus, exponit quam haereditatem elegit. Sic scilicet elegit speciem Jacob, id est speciositatem gentium, figuratam per Jacob. Per Jacob enim, qui benedictionem majori fratri subripuit, gentes praefiguratae sunt, quae in locum Judaeorum erant snccessurae. Quem Jacob dilexit Dominus, Esau neglecto, de quo scriptum est: [Col. 0840A] »Jacob dilexi, Esau autem odio habui (Malac. I, 3; Rom. IX, 13).« Vel aliter: Elegit speciem Jacob, id est speciosum Jacob, id est illos de gentibus qui speciosi sunt minoribus, luctatores et supplantatores vitiorum. Quem Jacob dilexit, id est quos speciosos dilexit ante mundi constitutionem, in providentia sua. Et ideo adhuc plaudite, jubilate et exsultate, quia ipse Deus ascendit coelos, qui simplex homo videbatur. Et hoc in jubilo apostolorum, id est gaudentibus nobis apostolis interiori laetitia, quae jubiium dicitur. Et ipse Dominus existens omnium ascendit in voce tubae, id est in attestatione angelorum voce elementari facta; quae fuit ad modum soni tubae manifesta; ideoque vox tubae dicitur, quia angeli dixisse leguntur: »Viri Galilaei,« etc. [Col. 0840B] (Act. I, 11.) Ergo quia sic ascendit, et quia excelsus, et terribilis et rex magnus: psallite Deo nostro, id est, bene operamini ad laudem ejus, quia Deus noster est. Dico psallite. Et regi nostro psallite, id est psallite ei quia rex noster est. Psallite vero toties repetit, ut magis exhortetur. Et non solum quia rex noster est, id est nostrum apostolorum. Sed quoniam Deus est rex omnis terrae, id est omnis modi terrae, psallite ipsi. Et hoc sapienter, id est sicut psallendum est, non cum arrogantia et negligentia. Diceret aliquis: Quare dicis quod rex est omnis terrae, cum non sit Deus nisi Judaeorum? Ad hoc vero sic addit: Bene posui omnis terrae. Non enim super Judaeos tantum, sed etiam regnabit Deus super gentes. Exponit vero super quas gentes, sic: [Col. 0840C] Non autem sic regnabit, ut modo non regnet, sed et nunc sedet in aeternum, sessurus super sedem sanctam suam, 153 id est super eos de gentibus sedet, qui sunt sedes sancta sua, ut eos dirigat de bono in melius. Unde Propheta: »Regni ejus non erit finis (Mich. IV, 7; Luc. I, 33).« Quaereret aliquis: Quomodo sibi regnum in gentibus paravit? Ad quod sic respondet, quod principes populorum, id est reges, duces, et caeteri congregati sunt ad fidem; non cum recenti Deo, sed cum Deo Abraham, id est cum Deo aeterno, quem coluit Abraham, vivendo bene, non dissentiendo ab eo, vivendo perverse. Et per principes sunt congregati minores. Posset etiam quaeri: Suntne per liberum arbitrium congregati? Respondetur: Nequaquam. Sed per nos qui sumus [Col. 0840D] dii terrae, id est Ecclesiae, quae Dei terra est; vel dii terrae, id est deificati ex terrenis, quod prius eramus. Quoniam dii terrae, nos scilicet, fortes in constantia praedicationis, vehementer elevati sunt in potentia miraculorum, »Domino cooperante, et sermonem confirmante sequentibus signis (Marc. XVI, 20).« Et per praedicationem et miracula illorum deorum congregati sunt principes populorum. Dii quidem apostoli bene dicuntur, eo quod dii filii sunt spirituales: et in sanctitate vitae prout possibile fuit, Christo, qui Deus est, exstitere conformes: et in coelis quoque post carnis absolutionem, ejus sunt gloriae participes. Unde per Psalmistam dicitur: Ego dixi: Dii estis (Psal. LXXXI, 6).



IN PSALMUM XLVII.
[Col. 0841A]

Titulus quadragesimi septimi: Psalmus cantici, filiorum Core secunda Sabbati. Quod sic exponitur: Psalmus, id est tractatus iste est psalmus cantici, id est tractatus laetitiae, continens fundationem Ecclesiae. Unde debet haberi laetitia ab omnibus fidelibus. Vel psalmus laetitiae, id est ostendens in quanta laetitia fuerit Ecclesia in ipsius fundatione. In hoc psalmo introducuntur filii Core: apostoli scilicet agentes de hoc quod significatum est, per hoc quod contigit in secunda Sabbati, id est de re praesignata per firmamentum quod creatum est a Deo in secunda Sabbati, quem Latini dicunt diem Lunae, Hebraei vero, dies a Sabbato computantes, secunda Sabbati dicunt. Per firmamentum namque [Col. 0841B] quod a Deo factum est secunda Sabbati, post lucis creationem, praefiguratum est Ecclesiae fundamentum; quod contigit post luculentam Christi resurrectionem, quae resurrectio est nostri intellectus illuminatio. Unde etiam totum tempus a resurrectione Christi usque ad finem mundi ab Augustino secunda Sabbati vocatur: eo quod per totum tempus illud a Deo Ecclesia fundatur de generatione in generationem: sicut in secunda Sabbati accipimus firmamenti fuisse constitutionem. Quae jure Ecclesiae firmamentum appellatur, eo quod in virtutum perfectione firmatur. De qua Dominus Petro in Evangelio dixisse legitur: »Super hanc petram aedificabo Ecclesiam meam, et portae inferi non praevalebunt adversus eam (Matth. XVI, 18).« De hac autem [Col. 0841C] Ecclesiae fundatione in hoc psalmo apostoli agunt, dicendo quanta exsultatione omnium gentium sit facta ex Judaeis et gentibus: et quam constans sit ne aliquo modo metu terrenorum principum deficiat, sed exemplo constantiae et admiratione suae gloriosae fundationis eos ad sui conformitatem attrahat. Et quia talis ab eo fundata est, ostendit Dominum Christum magnum in hoc videri et laudabilem, ut auditores in laudem sui alliciat. De cujus fundatione cives qui in ea sunt ex Judaeis et gentibus jubet laetari: gentesque quae imperfectiores sunt, fideles de Judaeis perfectiores imitari: et, ut tantummodo bonos aemulentur, a falsis praedicatoribus cavere hortatur. Agit autem ideo de hac Ecclesiae gloriosa fundatione, ut eos qui nondum cives ejus sunt, ad eam invitet accedere; [Col. 0841D] factosque jam cives sic admoneat in ea perseverare:

Magnus Dominus Jesus. Non dico quantum ad corporis magnitudinem, sed quantum ad potentiae sublimitatem. Et laudabilis, id est, dignus laude. Et hoc nimis, id est, super humanam facultatem in civitate Dei nostri: ejus Christi scilicet in monte sancto ejus. Quod est dicere: Dominus Jesus qui 154 magnus et laudabilis apparet in fundatione civitatis suae, id est ecclesiae, quae est mons sanctus ejus, id est in virtutibus excelsa facta ad modum montis: ipse Jesus non solum videbitur esse Dominus, sed et Deus esse cognoscetur in domibus ejus civitatis, id est in consideratione fidelium qui sunt domus ejus civitatis: quos ipse inhabitat, et in [Col. 0842A] omni virtute confirmat. Quod est dicere: Non solum per gloriosam civitatis suae fundationem, Dominus esse magnus et laudabilis apparebit; sed etiam per admirabilem domorum civitatis ejusdem firmitatem eum Dominum esse constabit. Vel sic: A quocunque non cognoscetur Deus; in domibus ejus civitatis cognoscetur esse Deus, in fidelibus scilicet. Et cognoscetur cum suscipiet eam civitatem ad conservandum, in tribulationibus ne deficiat: a similitudine patroni, qui oppressum ab aliquo suscipit ut protegat. Quoniam vero dixerat magnum esse Dominum et laudabilem in civitate, posset quaeri: Quare laudabilis est in civitate? Ad hoc autem respondet, interponendo causam quare magnus et laudabilis videre debeat in civitate, sic: Vere magnus et laudabilis [Col. 0842B] est in civitate: nam illa civitas Regis magni, Domini Jesu scilicet, fundatur ab ipso Rege, id est firma constituitur: et hoc cum exsultatione universae terrae, id est sic fundatur quod omnes populi et gentiles et Judaei exsultant in ejus fundatione. Et quia possent intelligi exsultare sicut non essent in illa civitate, ostendit ex eis utrisque eam constitui, cum addit: Et ipsa civitas est mons Sion: et latera aquilonis, id est constituitur ex monte Sion, et ex lateribus aquilonis, id est ex Judaeis et gentibus. Mons vero Sion Judaeorum plebs dicitur: non quod in virtutibus esset sublimis, sed quantum ad Dei cultum quem exercebat, et eum exercendo Deum contemplabatur, quo cultu gentium infidelitas carebat. Latera quidem aquilonis, id est diaboli gens [Col. 0842C] dicitur: eo quod ejus diaboli satellites existentes, eum semper ducem habebant: a similitudine clientum, cui cum Domini sui latus includant eum sequendo, ejus latera dicuntur, id est, constipatores laterum ejus. Aquilo vero diabolus dicitur, eo quod cum a fervore charitatis divinae frigidus sit, alios sibi consentientes in hoc frigidos facit, et sic ab opere bono steriles: ad modum aquilonis, qui, cum frigidus ventus sit, terram frigidam faciendo stringit, et a generatione florum detinet.

Unde in Canticis sponsus: »Surge, aquilo, et veni, auster, etc. (Cant. IV, 16).« Quoniam autem dixerat: Cum suscipiet eam civitatem in tribulationibus ut conservet, posset quaeri: Quare ergo est civitati necessarium ut eam suscipiat? Ad quam interrogationem [Col. 0842D] sic respondet: Ideo necessarium est ut suscipiat, quoniam ecce ad praesens reges terreni congregati sunt, id est congregabuntur. Et exponit quomodo congregabuntur, cum addit scilicet: Convenerunt, id est convenient in unum malitiae affectum, ut ipsam civitatem persequantur; et ipsi qui ad hoc convenient videntes eam sic esse fundatam, scilicet ex monte Sion, et lateribus aquilonis, et cum exsultatione universae terrae; et Dominum ejus esse magnum et laudabilem admirati sunt, id est admirabuntur ejus firmitatem et constantiam; et admirando conturbati sunt, id est conturbabuntur bona conturbatione, dolendo quia eam persecuti fuerint, et conturbati commoti sunt, id est commovebuntur [Col. 0843A] de infidelitate ad fidem, de pravitate ad justitiam: et non parum conturbabuntur, sed usque adeo quod tremor apprehendit, id est apprehendet eos: tantus videlicet timor, qui etiam tremore corporis ostendatur. Bene quidem ponit, apprehendet, ipsi nitentur, instigante diabolo evadere mortem frustra: nam adeo persequetur eos, quod etiam comprehendet; a similitudine illius qui, cum nititur evadere, comprehenditur. Ostendit autem ad quid commovebuntur per conturbationem, sic: Dixi quod tremor apprehendet eos: et ibi, id est in illo tremore non infructuosi dolores, 155 sed ut parturientis, id est similes doloribus parturientis, quae ad hoc dolorem patitur ut post pariat. Quod est dicere: Ex doloribus hujus tremoris sequetur partus sanctitatis [Col. 0843B] et bonae operationis.

Ne vero putarentur per liberum arbitrium esse conturbandi et commovendi, addit: Et hoc quod conturbabuntur non erit ex eis; sed tu, Deus Christe, in Spiritu sancto vehementi ad hoc, id est forti et efficaci, conteres, id ex toto in eis destrues, naves Tharsis, id est discursus et sollicitudines explorationis, gaudii mundani scilicet. Quod est dicere: destrues hoc in eis, ne sint discurrentes et solliciti in explorando, quo modo in mundanis gaudere queant. Quod est aequipollens ac si poneret: Destrues in eis sollicitudinem terrenorum, ne in eis gaudere quaerant, et sic suis faciet esse conformes. Sollicitudines vero naves dicuntur, eo quod per eas cogitando discurrimus, sicut navibus per mare [Col. 0843C] discurritur. Tharsis quidem interpretatur exploratio gaudii. Secundum Remigium vero apud Hebraeos interpretatur mare, secundum quod sic exponitur. Conteres naves Tharsis, scilicet destrues in malo, aedificaturus in bono: ipsos reges qui dicuntur naves maris, id est hujus mundi, eo quod ad similitudinem navium, quae deferunt homines per mare, deferant ipsi quoque subditos imperii sui regimine. Mundus autem mare dicitur, eo quod ad modum maris turbine tribulationum uberrimo conturbatur. Cum vero dicit, sicut audivimus, etc., ostendit verum fuisse prophetarum de Ecclesiae fundatione testimonium, cum in ea penitus quae ab eis praedicta sunt videantur esse completa: ut per hoc innuat Ecclesiae fundamentum haudquaquam esse vile quidlibet et abjectum, [Col. 0843D] cum tantorum virorum antiquissima fuerit auctoritate confirmatum. Quod sic continuatur: Ergo quia sic est fundata Ecclesia ex utroque populo, ut supra diximus; et adeo constans, ut non solum non cedat, sed etiam superet, sicut a prophetis fuerat praedictum; revera affirmare possumus quod, sicut audivimus auditu intelligentiae in libris prophetarum, sic vidimus completum in civitate Domini virtutum, id est exercituum supernorum scilicet in civitate Dei nostri, id est Christi, non in civitate alterius Domini virtutum: dico cum nullus alius sit praeter eum Dominus in Ecclesia videlicet. Exponit autem quid sit in ea completum, sic: Hoc scilicet vidimus completum in civitate Domini virtutum, quod Deus fundavit [Col. 0844A] eam fundatione mansura in aeternum. Posset quaeri. Quibus ministris? Respondetur: per nos videlicet fundavit, sic: Quia in primis suscepimus misericordiam tuam, o Deus Christe, id est Spiritum paracletum, per cujus donum hominis misertus es, ideoque misericordia dicitur: et hoc in medio templi tui, id est in manifestatione templi tui.

Quoniam autem ea quae in medio ponuntur manifesta sunt, medium pro manifestatione ponitur. Quod est dicere: Adeo suscepimus Spiritum sanctum, quod ejus per nos in miraculis gratia cooperante manifestetur per hoc nos esse templum tuum. Et per nos justos factos, o Deus Christe, secundum nomen tuum, id est secundum mensuram nominis tui: sic et, id est etiam, laus tua est magna, scilicet usque [Col. 0844B] in fines terrae dilatata est. Quod est dicere: Adeo dilatavimus laudem tuam, ut ubique terrarum divulgetur, sicut hoc nomen quod est Deus, vel aliud aequipollens huic nomini, divulgatur in omni loco terrarum. Sicut apud Hebraeos hoc nomen quod est Hel; apud Graecos vero , et apud caeteras gentes alias nomina hujusmodi. Quoniam autem posset in omni regione divulgari laus Dei, et in unaquaque in paucis, ne pauci viderentur esse, addit: Et non apud paucos laus tua divulgatur, sed dextera tua, id est potentia tua, vel pietas tua plena est justitia, id est justis. Quod est ac si diceret: Non sunt pauci justi quos pietas et 156 potentia tua per nos acquisivit, sed multi. Omninoque plenus eis es, et circumdatus, a similitudine manus, quae cum multa [Col. 0844C] teneat plena est ipsis et referta. Dextera vero ponitur pro potentia, eo quod in dextera potior virtus sit et potentia quam in sinistra. Ponitur quoque pro pietate, eo quod per eam labenti subvenit, sicut dextera cujuslibet labenti saepius auxilium porrigit. Hoc autem quod dicit per se Dei laudem divulgatam esse, non dicit ex superbiae tumore, sed ex gratiarum actione. Adhortatur autem hujus civitatis cives, ut Dei judiciis laetentur: cognoscendo ea esse justa, non de eis murmurantes, sic: Ergo quoniam a Deo firmiter Dei civitas est fundata, talique regi subjecta, vos cives ejus laetamini ad ejus laudem, scilicet laetetur mons Sion, id est collectio fidelium de Judaeis: et exsultent filiae Judae, id est [Col. 0844D] fideles de gentibus, quos peperit in fide Juda, id est confessio praedicatorum primitivae Ecclesiae de Judaeis. Quod est dicere: quos acquisierunt Deo praedicationis suae confessione, ideoque dicuntur eorum filiae; et bene filiae dicuntur, non filii, eo quod in virtutibus speciosissimi sunt. Species enim major inesse solet filiabus quam filiis. Juda vero confessio interpretatur. Vel filiae tuae, id est primitivae Ecclesiae, quae fuit de tribu Juda. Dico laetentur et exsultent: et hoc propter judicia tua, Domine: quia tu judicasti Ecclesiam ex Judaeis et gentibus constituere. Exhortatur quoque filias Judae ut imitari studeant omnimode fideles perfectos de Judaeis, id est praedicatores qui perfectiores sunt, cum longius unius Dei notitiam habuerint.

[Col. 0845A] Dixi vobis, o filiae Judae, exsultetis; hoc etiam admoneo: circumdate Sion, id est imitamini perfectos de Judeaeis, investigando eorum sanctitatem; a similitudine alicujus, qui aliquem circumdat, et circa eum versatur, ut ejus actus inspiciat: et ut perfecte imitemini, complectimini, id est diligite eam. Quoniam diligentium est complecti, ponit complecti pro diligere. Exponit per partes quomodo imitentur, cum addit: Dico circumdate Sion, id est imitamini: hoc modo scilicet: Narrate aliis in turribus ejus, id est in conformitate praedicatorum ejus primitivae Ecclesiae; qui dicuntur turres, eo quod inexpugnabiles sunt a vitiis, Ecclesiamque sanctitatis a fortitudine ad modum turrium munientes. Et non solum in narratione imitamini, sed, ut in virtute eam Sion [Col. 0845B] imitemini, ponite corda vestra, id est considerationem cordium vestrorum in virtute ejus, id est considerate quantam habeat virtutem, ut et vos in virtute ipsi conformemini. Virtutem dicit, vel vim constantiae ejus, vel charitatem quam habet erga Deum et proximum; quae antonomastice dicitur virtus, eo quod aliis virtutibus excellentior sit. Dixi: narrate in conformitate turrium; ne vero seducamini a falsis apostolis, »qui veniunt ad vos in vestimentis ovium, intrinsecus autem sunt lupi rapaces (Matth. VII, 13),« distribuite, id est sequestrate domos ejus Sion, id est turres, ab illis pseudoapostolis. Quod est dicere: Discretionem habete inter pseudoapostolos et turres, ut sic enarretis in conformitate turrium in progenie altera successura, [Col. 0845C] non solum in hac praesenti. Vel sic: Enarretis non solum in persona vestra, sed etiam in, id est per, progeniem alteram successuram. Quod est ac si dicat: Si conformaremini pseudoapostolis, non essent auctorizabiles enarrationes vestrae, neque recitarentur de generatione in generationem; sed conformamini turribus, et hoc quod enarrabitis auctorizabile erit. Enarrabit etiam aliis altera generatio successura, et hoc enarretis per progeniem alteram, id est, hoc enarratum a vobis enarret progenies altera. Quoniam hic, id est in Ecclesia, est Deus; et non alienus, sed Deus noster Christus; usque in aeternum, id est quandiu mundus iste durabit; et usque in saeculum saeculi hujus subsecutivum, nunquam dimissurus eam. Et non sic est in ea, ut nihil [Col. 0845D] ibi operetur; sed ipse idem Deus noster reget nos, ne a via sua distorqueamur 157 usque in saecula sempiterna: hoc autem dicit ut infideles esse filios Ecclesiae plus invitet.



IN PSALMUM XLVIII.

Titulus quadragesimi octavi. In finem filiis Core. Psalmus David, quod sic exponitur: Psalmus iste est David prophetae vel apostolorum. David dico loquentis filiis Core, ut nitantur esse filii usque in finem filiationis, id est in quantum esse queunt filii. Quod est dicere ut sint filii in perseverantiam et perfectionem. Intendunt autem in hoc psalmo apostoli vel prophetae revocare omnes filios Core, et in Judaeis et in gentibus, et perfectos et imperfectos, et [Col. 0846A] divites et pauperes ab iniquitate: ab hac scilicet ne confidant in virtute sua, et ne glorientur in multitudine divitiarum suarum; ostendendo solam iniquitatem causam esse quare in futuro timeant et damnentur, sic ut nunquam redimantur; et ut magis eos ab iniquitate revocent, justos non esse redimendos affirmant. Ut autem ad hanc instructionem eos quibus loquuntur reddant attentos, adhortantur eos ad audiendum, sic ut percipiant, promittendo se sapientiam locuturos, et non impraemeditate; quam etiam non a se habebunt, sed a magistra Veritate interius ipsis praesidente.

Audite auribus cordis haec quae vobis dicturus sum, o omnes gentes, id est omnes fideles de gentibus: et vos fideles de Judaeis qui habitatis orbem, id est qui [Col. 0846B] non mobiles et horarii estis in orbe, id est in perfectione virtutum; sed habitantes et immobiles percipite haec auribus, id est, sic audite haec exteriori auditu, ut etiam corde percipiatis. Orbem, quod idem est quod et rotunditas, pro perfectione ponit. Quia sicut corporibus rotundis sordes adhaerere nequeunt, sic nec vitia adhaerere possunt in virtute perfectis. Non autem solummodo Judaeos ideo orbem inhabitare dicit, id est perfectionem, quod etiam multi de gentibus non inhabitassent, et adhuc inhabitent; sed quia quidam ex Judaeis in primitiva Ecclesia perfectiores aliis exstiterunt, dixit universaliter: audite, omnes gentes, et omnes qui habitatis orbem. Hoc autem exponit per partes, sic: scilicet audite haec, non solum perfecti, sed et quique terrigenae, [Col. 0846C] et quique filii hominum, id est et omnes terrenis adhuc inhaerentes, qui imperfecti estis: et filii hominum, id est ratione utentes ut homines, qui perfecti estis; et non solummodo divites aut pauperes, sed et hoc audiat dives, et hoc audiat pauper: in unum concordiae eundo, id non remisse unus, et intente alius, sed ambo intente. Dives quidem audiat, ut discat in divitiis non gloriari, cum ostendero eas damnationem operari, plus quam salutem. Pauper autem, ut haec eadem intendendo, de paupertate consoletur, divitias spernendo. Reddit autem eos ad audiendum intentos, sic: Dixi, audite, et audiendus sum. Non enim vana loquar et inutilia, sed os meum loquetur sapientiam, id est tale quid quod ad sapientem vitam pertinebit: et hoc non impraemeditate [Col. 0846D] loquar, sed meditatio cordis mei proferet prudentiam, id est sapientiam. Bene quidem ponit, humiliando se, non ego loquar, sed os meum loquetur: nam si poneret ego loquar, posset videri quod de se illud haberet. Cum autem ponit, os meum loquetur, innuit quod non a se erit, sed os suum solummodo hujusce locutionis erit instrumentum; quod plane in sequentibus ostendit, scilicet quod non erit a se, sic: Dico quod os meum loquetur sapientiam: quam sciatis a me non esse, ut eam auctorizabiliorem habeatis; sed a magistra Veritate interius mihi praesidente, et a sancto Spiritu. Ego namque inclinabo aurem meam in parabolam, a similitudine boni servi, qui ad audienda diligenter [Col. 0847A] verba Domini, aurem inclinat. Inclinabo ego, id est affectabo aurem cordis in parabolam, id est ad opus parabolae audiendae interius, ab illa magistra Veritate: et postquam inclinata aure didicero, aperiam, id est manifeste ostendam propositionem meam, 158 id est parabolam, non solum ore, sed in psalterio, id est bona operatione. Quod est dicere: Non tantum ostendam voce, sed et bona operatione; quae ostensio per operationem multo efficacior est, quam per vocem solam.

Quoniam vero psalterium est quoddam instrumentum musicum, per quod cantilena exprimitur operatione manuum, psalterium pro bona operatione ponitur. Parabolam vero dicit hanc quam facturus est instructionem, eo quod non fiat apertis [Col. 0847B] verbis, sed quasi per quasdam similitudines: cum ponit calcaneum pro statu, et cum dicit, »comparatus est jumentis (Psal. XLVIII, 13),« etc., hujusmodi: quae etiam parabola propositio dicitur, eo quod ad correctionem aliorum proponatur: et quoniam ex hujusmodi locutionibus, cum obscurae sint, quaestiones soleant generari, facta exhortatione incipit hoc quod promisit, sic: Dixi, audite, hoc scilicet: Cur timebo in die mala? Quod est ac si dicat: Beatus ille qui non timebit in die mala, id est in die judicii; quae erit dies mala, quantum ad impios: dies scilicet calamitatis et miseriae. Quia, si fuerit in die mala ut timeam damnationem, cur timebo? id est quae causa erit hujus timoris? Hanc autem quaestionem non in se assumit, eo quod se timere [Col. 0847C] dubitet, cum timoris hujus causa careat; sed ut in sui transfiguratione hanc quaestionem propositam ad utilitatem audientium solvat, et doceat eos ab iniquitate cavere, sic: Dixi, cur timebo: quod sic solvo: Ideo timebo in die mala, si timuero quod iniquitas circumdabit me, id est multum occupabit me. Quod est dicere: Quia conscius ero, si timuero, mihi multam iniquitatem inesse. Iniquitas dico calcanei mei, id est procedens ex affectione mea, quam scilicet in affectione gesserim. Affectionem vero calcaneum dicit; quod per eam animus cogitando graditur, sicut a corpore calcaneo itur. Vel sic: Iniquitas, dico, prostratrix calcanei mei, id est destructrix status sanctitatis meae; quae scilicet nunquam alio modo me tunc circumdabit, nisi hic sanctitatis [Col. 0847D] meae statum obruerit. Quia per calcaneum statur, pro statu calcaneum ponit. Status autem sanctitatis nihil aliud videtur esse quam in sanctitate perseverantia. Vel sic: Iniquitas dico calcanei mei, id est perseverantiae meae. Ac si diceret: Non me circumdabit iniquitas, nisi fuerit iniquitas calcanei, id est talis in qua perseverem usque in finem. Calcaneus vero, quia finalis pars est hominis, pro perseverantia ponitur, quae usque in finem procedit. Per hoc autem instruit ab iniquitatis esse perseverantia valde cavendum. Exponit autem qui sint illi qui habeant iniquitatem, ut consequenter ostendat eos hac de causa damnandos esse, ut sic auditores ab ea penitus absterreat. Dixi quod iniquitas circumdabit [Col. 0848A] me si timuero, tamen hac ego careo; sed hanc illi habent qui confidunt in virtute sua interiori, id est qui sine Dei gratia sanctitatem suam, quae nec etiam sanctitas est dicenda, ad salutem suam sufficere credunt. De quibus alibi Psalmista: »Gigas non salvabitur in multitudine virtutis suae (Psal. XXXII, 16).« Et illi habent iniquitatem qui gloriantur non in Deo, sed in multitudine divitiarum suarum, ponendo in eis spem quasi vera bona et summa essent. Quos confidentes et gloriantes quod hujusmodi sunt, frater non redimit, id est Christus, qui frater est omnium bonorum, quia participes erunt beatitudinis ejus. Unde post resurrectionem de apostolis dixit: »Ite, nuntiate fratribus meis, etc. (Matth. XXVIII, 10);« Et alibi: »Quicunque fecerit voluntatem [Col. 0848B] Patris mei, ipse meus frater,« etc. (Matth. XII, 50). Quod est dicere: Cum frater pro omnibus passus sit, ut omnes redimat passione sua, quantum ad suam pietatem: tamen non redimit eos quos supra dixi, quantum ad eorum iniquitatem; quia nolentes ei conformari repellunt a se redemptionem. Et cum non redimantur a fratre, redimet eos homo, id est Adam vetus homo, cui sunt conformes? Nequaquam. Vel sic: Frater homo non redimit eos hic, id est Christus qui frater noster est, secundum quod homo, non redimit eos hic morte sua ab injustitia eorum. Redimet ergo eos in futuro? 159 Minime. Et hoc est quod dicit: vere non redimet; nam non dabit ille frater Deo placationem suam, id est placationem eorum in futuro. Quod est [Col. 0848C] dicere: Non faciet pro eis orationem Deo Patri, per quam ejus iram placet quam habet contra eos. Et hic non dabit eis pretium redemptionis animae suae, id est eorum. Quod est dicere: Mors ejus quae pretium est redemptionis animae justorum, non erit pretium redemptionis animae injustorum; quia confidunt et gloriantur, ut supra diximus. Et quia ille confidens et glorians non redimetur a fratre, laborabit ille miser, in aeternum cruciandus in futuro.

Et prius hic adhuc, id est aliquantulum non diu vivet prospere, vita ducente eum in finem, id est in vitam illam aeternam. Juxta illud Salomonis: »Prosperitas stultorum des ructio est illorum (Prov. I, 32).« Dixi quod in futuro laborabit. Et hic [Col. 0848D] prospere degens, non videbit interitum consideratione interiori, interitum, inquam, suum, quo in futuro laborabit. Obcaecabitur enim ne videre queat, cum viderit in hoc mundo sapientes juste viventes, morientes. Quod est dicere: Cum non viderit hic sapientes propter justitiam suam aeternos fieri, sed etiam sicut injustos morte corporea mori; non putabit se propter iniquitatem suam in futuro damnatum iri. Sicut enim in vivificatione justorum Deum opinatur impotentem aut neglectorem, sic etiam in sui damnatione eum arbitratur invalidum aut non ulcisci curantem: et quamvis non videat interitum, in futuro tamen simul, id est interitu perpetuo peribunt stultus et insipiens: Stultus dicitur ille qui [Col. 0849A] cum aliquid non ignorat, illud tamen ex negligentia dissimulat. Et sic potest dici non videns, ad utilitatem scilicet suam non videns. Insipiens vero dicitur, qui penitus ignorat, cujus damnatio justa est, quatenus ad hoc ne ignoraret laborare ex pigritia dimiserit. Unde Apostolus: »Ignorans ignorabitur (I Cor. XIV, 38).« Vel sic: Dico quod laborabit: et cum hoc sibi continget, non videbit in futuro interitum sapientum: cum tamen hic viderit sapientes morte corporea morientes. Dico quod sapientes videbit morientes; et non solum ipsi morientur, sed simul cum ipsis sapientibus, morte carnis insipiens et stultus peribunt. Quasi diceret: Si mortem sapientum possent effugere, tunc saltem qualicunque modo esset eis tolerabile. Sed cum nequeant istam [Col. 0849B] etiam evadere, constantissimum est eis maximum miseriarum cumulum imminere.

Notandum sane de justorum hic impunitate, de iniquorumque pariter idcirco agi damnatione, ut et impios justorum impunitatis ostensione ad eorumdem justorum conformitatem attrahat, et ipsos impios futuri interitus comminatione a sua perseverantia iniquitatis exterreat. Notandum quoque de iniquis et singulariter et pluraliter, idcirco quia, cum in eis sit personarum multiplicitas, est etiam in eisdem iniquitatis unitas. Sequitur: Et relinquent, etc. Quod sic continuatur: Dixi quod peribunt, et pereundo non secum deferent divitias ad eorum solatium, quarum congregandarum fuerit eis usque adeo studium, sed relinquent divitias suas alienis: [Col. 0849C] nam etsi filiis relinquant, ipsi tamen filii erunt ab auxilio eorumdem patrum alieni. Non enim eis beneficio aliquo poterunt auxiliari, cum meritis suis exigentibus fuerint in perpetuo damnati; et cum ipsi tot hic domus amplissimas aedificaverint, nulla post mortem domorum illarum eis supererit, sed sepulcra illorum erunt domus illorum in aeternum, id est quandiu mundus iste durabit. In domibus autem amplis nullam utilitatem habebunt, nisi vanam famam; nam tabernacula eorum, id est domus illorum, quae nec etiam domus dicendae sunt, sed tabernacula, cum ad modum tabernaculorum sint transitoria, vocaverunt nomina sua in terris suis, id est causa erunt quare solummodo vocentur eorum nomina; et non in longinquis terris, sed tantum in [Col. 0849D] terris suis. Dicetur 160 enim: Haec domus fuit Octaviani, haec autem Pompeii, et de caeteris similiter: et hoc in progenie praesenti et progenie futura, id est in multis progeniebus. Quod vero sequitur: et homo, etc., causa est quare laborabit iniquus, sic: Dixi quod iniquus laborabit, et merito; quia ipse homo, id est qui erat humanae naturae et deberet habere se ut homo, rationabiliter scilicet, non ut jumentum irrationabiliter: cum in honore positus esset, id est factus rationalis ad similitudinem Dei, quod honorabile nimis est: non intellexit, id est intelligere non curavit; cum ex ratione posset intelligere interitum suum, eumque bene vivendo effugere: Sed comparatus est jumentis, id est comparabilis [Col. 0850A] factus est jumentis, secundum insipientiam, ut irrationabiliter se haberet. Ne vero putaretur falso comparatus, addit: Et hoc modo comparatus, quod similis factus est illis, in insipientia; dixi quod insipientes sunt ut jumenta: et haec via ipsorum, id est haec insipientia per quam incedunt augmentando de die in diem: ideoque via dicitur, erit ipsis scandalum, id est causa scandali, scilicet aeternae mortis. Vel sic: Dixi, positi sunt in honore, id est in rationalitate. Et haec rationalitas, quae via ipsorum esset ad vitam, nisi se ab ea distorquerent, quoniam eam postponunt, erit scandalum ipsis, id est causa scandali. Dixi quod iniqui comparati sunt jumentis in insipientia. Non autem eis sufficiet quod insipientes effecti sunt, sed et postea quam insipientes sunt, [Col. 0850B] complacebunt aliis insipientibus per se factis in ore suo, id est in suggestione oris sui. Quod est dicere: Suggerent aliis ore, non solum exemplo, confidere in virtute, et in divitiis gloriari, quod summa insipientia est. Et haec eorum suggestio eis quibus fiet complacebit, et conformabuntur.

Quoniam igitur insipientes ut jumenta facti sunt, et aliis in ore suo complacebunt, positi sunt, id est ponentur in inferno ut sint sicut oves, id est devorentur a morte perpetua ad similitudinem ovium, quae ad hoc natae sunt ut devorentur. Ne vero putarentur sic devorari, ut ex toto perirent sicut oves, et sic postea mortis tormenta non sentirent, addit: mors depascet eos, id est ita consumet ut tamen in tormentis vivant; ad modum herbae, quae cum depascatur, [Col. 0850C] tamen restat: hoc autem dicit ad exaggerationem calamitatis eorum. Melius enim esset ex toto mori, quam depasci. Dico quod depascentur a morte. Et ut magis doleant, justi, quibus hic dominantur, et quos affligunt, dominabuntur eorum, id est judicabunt eos: in matutino, id est in matutina resurrectione. Juxta illud: »Judicabunt sancti nationes, et dominabuntur populis (Sap. III, 8).« Et auxilium eorum iniquorum in inferno positorum veterascet, id est deficiet, ad similitudinem vestis veteris quae deficit. Quod est dicere: Non ibi amicorum suorum obtinebunt auxilium: hoc autem quod auxilium veterascet, procedet a gloria eorum, id est gloria superbiae quam hic habent erit inde causa. Vel aliter: Auxilium, quod nunc exspectant a gloria corum, in [Col. 0850D] inferno eis positis deficiet. Dico quod mors sic depascet eos, et non redimentur a fratre. Verumtamen quamvis videar similiter perire et non redimi, cum hic omnibus miseriis subjaceam, Deus redimet animam meam de manu, id est de postestate inferi. Quod est dicere: Quamvis carnis mortem subeam, tamen mors Domini redemptio mea erit, ne infernum introeam, cum hoc sit quod acceperit me, id est humanitatem meam ut me redimeret. Per hoc autem innuit quod similiter alios sibi conformes redimet. Et ideo quia impii depascentur, et anima mea et mihi conformium redimetur, tu, juste quilibet, ne timueris illum qui simpliciter est homo, nec etiam deificatus, iniquum scilicet, cum dives factus fuerit [Col. 0851A] ipse homo, et potens ad affligendum te. Et cum multiplicata fuerit hic gloria, id est excellentia domus ejus, quoniam non omni tempore durabunt haec.

Sed cum homo interierit morte corporis, non sumet omnia, id est non habebit aliquid 161 divitiarum, unde contra te in futuro superbiat. Neque descendet cum eo in infernum gloria domus ejus, in qua gloriatur et superbit. Et vere non sumet aliquid, neque exaltabitur gloria domus ejus: quia anima ejus, id est sensualitas ejus benedicetur, id est exaltabitur tantum in vita ipsius. Quod est dicere: Vere in futuro non exaltabitur, quia tantum in hac vita sensualitas ejus exaltabitur in omnimoda voluntate. Ostensio quasi a repetitione. Anima ejus, dico, dicentis sibi: Benefac animae tuae in omni voluntate. [Col. 0851B] Nam cum benefeceris ei, confitebitur tibi, id est laudabit te aliquis dicendo te probum et dapsilem. Sequitur: Introibit, etc. Quod sic continuatur. Ita dicet iniquus secum, scilicet confitebitur, etc., et benefaciet animae suae. Et tamen quamvis hic sibi benefaciat, introibit usque in progenies patrum suorum, id est usque in infernum: quo introierunt progenies aliorum iniquorum, quorum filius est in malitia. Vel sic: Usque in infernum quo introierunt diaboli patres eorum per superbiam suam: qui dicuntur progenies, id est gignentes eum iniquum in infidelitate. Et postquam introierit, usque in aeternum non videbit lumen, id est Dei cognitionem. Et ideo introibit, et non videbit, quia homo cum in honore esset, etc. Hoc autem ut superius exponitur: [Col. 0851C] quod ideo repetit, ut eum a jumentorum similitudine retrahat.



IN PSALMUM XLIX.

Titulus quadragesimi noni: Psalmus Asaph. Asaph, Eman, Ethan, Ydithun, quatuor modulatores fuerunt: qui modulatoribus aliis praeerant, qui David Psalmos modulabantur. Hic autem non videtur Asaph vox haec apposita ad quamlibet historiae figuram, sed propter sui interpretationem. Asaph enim illud idem quod et Synagoga interpretatur; Congregatio videlicet: ideoque hic ponitur psalmus, id est tractatus iste est Asaph, id est congregationis fidelium ante adventum Christi. Sciendum autem collectionem illam ante adventum Christi, non ideo dictam esse Synagogam, id est congregationem, quod [Col. 0851D] ad irrationabiles et coactos pertinet; quia multi eorum, cum perfectissimi essent, dicti sunt Ecclesia, id est convocatio: quod ad rationabiles pertinet, et non coactos, qui sola convocatione accedunt; sed secundum maximam partem, qui non ratione sua eos ducente ad hoc legi deserviebant, sed timore poenae, more irrationabilium animalium, quae non ratione ea ducente, sed vi in unum congregantur. Introducuntur autem in hoc psalmo fideles ante adventum Christi existentes, dicentes Deum qui per prophetas ante locutus fuerat, per Filium suum incarnatum mundo locuturum. Et sacrificiis legalibus quae tantummodo signum novae legis exstiterant exinanitis, sacrificium laudis instituturum; quod in [Col. 0852A] peccatoribus non esse ostendit, ut ipsi sic a peccato, etsi non amore, saltem timore retrahantur. Ideo vero istos introducit Propheta, ut hoc quod hic prophetatur tantorum virorum testimonio magis sit confirmatum.

Deus deorum Dominus locutus est, et vocavit terram. Quasi dicat: Ille qui Dominus est in rebus, et, cum Dominus sit, potestatem habet sua pro modo suo immutandi et disponendi; et qui Deus est, id est creator omnium, ideoque in omnibus credendus, et non talis Deus qui ab alio deificatus sit, quemadmodum multi fideles perfecti; sed Deus deorum, id est spirituum coelestium, et pefectissimorum hominum; qui ideo dii dicuntur quia ejus sunt divinitatis participes: Iste Deus locutus est, id est [Col. 0852B] tempore plenitudinis per Filium populo suo loquetur; qui jam saepius antea per oracula prophetarum est locutus. Unde Apostolus: »Multifarie multisque modis olim Deus loquens Patribus in prophetis, novissime locutus est nobis in Filio (Hebr. I, 1).« Et postquam fuerit per Filium locutus, vocavit terram a solis ortu usque ad occasum, id est vocabit ad fidem per praedicatores de omnibus habitatoribus terrae, a solis ortu usque ad occasum. Cum autem 162 subsequenter ponere deberet quid loquetur, interponit quod ex Judaeis nascetur, vel a Judaeis incipiet vocationem suam: ut Judaeos infideles, qui eum negaturi erant esse Deum, auctoritate sua convictos, ad audiendum quae locuturus est, et obsequendum invitet. Interponit etiam ignem in conspectu ejus [Col. 0852C] exarsurum, et tempestatem in circuitu ejus esse futuram. Et eum coelum, id est apostolos, et terram, id est mediocres fideles, a perdendis separaturum. Qui etiam apostoli annuntiabunt aliis, qui terra erunt, justitiam ejus Dei: ut cum hoc tanto ante tempore prophetizet, Judaeos incredulos ad audiendum et obediendum Christo et discipulis ejus incitet. Adhortatur quoque ipsos coelos ad Dei fideles futuros praedicatione sua congregandum, ut innuat quantam jam, tanto ante tempore existens, hujusce rei habeat affectionem, et eamdem affectionem doceat aliis habendam esse. Hoc notato, ad verba libri redeamus. Sequitur. Ex Sion species, etc. Quod sic continuatur: Dico quod loquetur per Filium incarnatum. Et species decoris ejus filii procedet [Col. 0852D] ex Sion, id est ipse speciosus in innocentia, et decorus in omnibus virtutibus, nascetur ex plebe Judaica: quae designatur per Sion, quae turris est in Judaea. Vel sic: Dico quod vocabit omnem terram; et species decoris ejus Dei, id est praedicatores ejus, speciosi in innocentia et decori in virtutibus, procedent ex populo Judaico. Vel sic: Advocabit terram. Et species decoris ejus terrae incipiet ex Sion, id est primi speciosi et decori terrae quos ipse vocabit, erunt de Sion: Ecclesia scilicet primitivorum. In hoc autem Judaeos benevolos reddit ad eum audiendum, cum ex eis nasci dignaturus sit, et ex eis vocationem suam incepturus.

Dixi quod Deus loquetur per Filium, et ipse Filius [Col. 0853A] Deus existens cum Patre. Et secundum hoc invisibilis veniet, non localiter, sed in notitiam hominum veniet manifeste, id est manifestus et visibilis secundum quod homo. Dico Deus et non recens: sed Deus noster, quem nos et patres nostri coluimus. Et ipse Deus non silebit se esse Deum. Quod est dicere: Et voce et opere se ostendet esse Deum, secundum quod in Evangelio legitur: »Ego in Patre et Pater in me est (Joan. XIV, 10).« Dixi quia veniet, et postquam venerit, ignis in conspectu ejus exardescet, id est fervor dilectionis augmentabitur, ad modum ignis exardescentis; in conspicientibus eum speciali aspectu, in fidelibus scilicet. Et tempestas valida, id est excaecatio vehementissima: quae ideo dicitur tempestas, quia eos ad modum tempestatis dejiciet, [Col. 0853B] et per illicita rapiet. Erit in circuitu ejus, id est, in infidelibus, qui neglexerint ei appropinquare. Et erunt in circuitu ejus, id est, in elongatione ejus. Vel sic: valida tempestas, id est excaecatio, erit in conspicientibus: non in divinitate, sed in circuitu ejus, id est in humanitate solummodo. Quod est dicere: In illis tempestas erit, qui eum simplicem hominem esse opinabuntur. Humanitas autem per similitudinem circuitus dicitur. Non quod in se divinitatem localiter comprehendat, sed quod in ea occulte et spiritualiter ipsa divinitas habitet. Cum enim intra rem aliquam habitamus, eadem re circumdamur. Quoniam autem dixerat, vocabit terram, et non exposuerat, ne hoc ignoraretur ostendit. Dico quod vocabit terram: et hoc modo, scilicet: [Col. 0853C] prius advocabit, id est ad fidem vocabit coelum, id est apostolos, qui sublimitate virtutum dicuntur coelum.

Ne vero putaretur amittere divinitatem, propter assumptam humanitatem, addit desursum existens. In sublimi scilicet aequalitate divinitatis cum Patre: ac si sic diceret: Quamvis homo sit manifestus et visibilis, et humana voce vocans et loquens; tamen desursum erit. Per hoc autem Judaeorum perfidiam expugnat, qui eum hominem simpliciter esse mentiuntur. 163 Unde ipse testatur: »Vos de deorsum estis, ego de supernis sum (Joan. VIII, 23).« Dixi quod prius coelum advocabit. Et per coelum advocabit terram, id est alios fideles qui erunt terra ejus, compluendi doctrina ipsorum apostolorum; [Col. 0853D] sicut terra a pluvia coeli compluitur, ut per hoc sit fertilis. Volens per ipsum coelum discernere a massa perditorum populum suum, id est terram suam. Quod est dicere: Per coelum jam vocatum, vocabit et terram ad fidem, ut separet eam a perditis; et si non a conversatione perditorum in praesenti, saltem a conformitate eorum et in futuro a praesentia quoque.

Sequitur exhortatio ad ipsum coelum, quae talis est: Dico quod per vos, o coelum, advocabit terram; et quoniam hoc tale vobis injungetur officium, diligens huic officio adhibete studium. Scilicet praedicatione vestra congregate in unitatem fidei: et hoc illi, id est ad honorem ejus, non ad vestri extollentiam [Col. 0854A] sanctos ejus, id est illos quos accedentes ad se fide sanctificabit. Determinat vero qui sint illi sic: Sanctos dico illos scilicet qui ordinant, id est qui ordinabunt testamentum, id est legem novam ejus, super sacrificia legis veteris. Quod est dicere: sacrificia reputabunt inferiora, id est indigniora; et testamentum superius, id est dignius: a similitudine illius qui ordinat lapidem super lapidem, et caetera talia. Exhortatione interposita, redit ad hoc quod incoeperat, sic: Dico quod advocavit coelum, et per coelum terram; et ipsi coeli annuntiabunt ipsis quos vocabunt justitiam ejus, quod ipse justus est. Et quoniam ipse qui Deus est, Judex est: quod est dicere, ut illos a peccatis exterreat, annuntiabunt eum justum esse Judicem, qui in futuro peccata ulciscetur. [Col. 0854B] Vel hoc totum ab illo loco ubi dicit: Deus manifeste veniet, usque ad audi populus, de secundo adventu legi potest, de quo ideo interponit ut, cum ipsum Filium, quem loquentem vult introducere, terribilem Judicem in secundo adventu adventurum ostenderit, incredulos ad audiendum, et illi obediendum, timore saltem instiget. Deus manifeste, etc. Quod sic continuatur: Dixi quod Deus per Filium loquetur et vocabit terram, et quod ex Sion erit species decoris ejus. Et ipse Filius qui, cum humilis erit, non apparebit incredulis esse Deus, manifeste veniet ad judicium in futuro, id est cum potestate et majestate. Et sic apparebit esse Deus, secundum quod in Evangelio legitur: »Tunc videbunt Filium hominis venientem in nube cum potestate [Col. 0854C] magna et majestate (Luc. XXI, 27).« Dico quod Deus Filius veniet, qui non est recens Deus, sed Deus noster, quem colimus. Et ipse veniens non silebit a vindicta, sicut in priori adventu. Quod est dicere: ulciscetur in eos apparens in majestate, qui negligent eum venientem prius in humilitate. Exponitur autem quomodo ulciscetur, sic: vere non silebit; ignis enim elementariis exardescet in conspectu ejus, id est in praesentia ejus. Notandum autem quod ignis iste non erit ille ignis aeternus quo postea impii sine fine torquebuntur? Sed ut beatus Petrus affirmat, erit »In resurrectione mortuorum iste ignis, tantum altitudinis aeris attingens, quantum diluvii inundatio conscendit (II Petr. III, 10-12);« quo igne omnis aeris foeditas expiabitur; per [Col. 0854D] quem ignem fidelium corpora et animae simul conjunctae, sicut modo sunt, velocitate summa sine laesione qualibet, Domino obviam in aera occurrent ad judicium. Unde Paulus (I Thes. IV, 17): »Rapiemur obviam Domino in aera,« impii vero peccatorum mole gravati, multum laesionis in se ferentes, transibunt ad judicium, in aeterni protinus ignis mittendi cruciatum. Sequitur: Et cum ignis ibi futurus sit, et in circuitu ejus, id est circa cum localiter, vel in circuitu, id est in elongatis ab eo in impiis scilicet, erit tempestas valida, ventus vehementissimus, scilicet multitudo angelorum 164 malignorum. Qui dicuntur tempestas per similitudinem, quia sicut tempestas, id est ventus, si grana et paleas misto [Col. 0855A] invenerit, grana quidem non movet, paleas vero rapit et defert; sic et ipsi fideles non tangentes, infideles vero rapientes, in ignem detrudent perpetuum.

Sequitur: Advocabit, quod sic continuatur: Dico quod Deus manifeste veniet. Qui veniens localiter desursum, id est de sublimi sede ejus, quae est ad dexteram Patris, advocabit coelum, id est perfectissimos, et terram, minus perfectos, volens per judicium coeli discernere populum suum, id est minus perfectos a damnandis. Juxta quod idem in Evangelio dicit: »Sedebitis super sedes duodecim, judicantes duodecim tribus Israel (Matth. XIX, 28; Luc. XXII, 30).« Cum dicit congregate, etc., adhortatur angelos bonos ex affectione nimia ad congregandum bonos, [Col. 0855B] sic: quandoquidem tempestas rapiet impios, vos angeli boni, quorum ministerio sancti ducentur ad gloriam, congregate illi, id est ad honorem illius Filii sanctos ejus, id est coelum et terram. Et determinat qui sint illi sancti, cum addit: Qui sancti in hoc mundo ordinant, id est, recto ordine reputant testamentum ejus, id est aeternam beatitudinem, quam ipse promittit in Novo Testamento esse super sacrificia, id est praecellere dignitate sua bonas operationes et virtutes quas ipsi Deo sacrificant, quod est dicere, qui pluris esse reputant aeternam gloriam quam merita sua, juxta illud Apostoli: »Existimo quod non sunt condignae passiones hujus temporis, ad futuram gloriam quae revelabitur in nobis (Rom. VIII, 18).« Dixi, congregate sanctos in gloriam, [Col. 0855C] et ipsi coeli, id est sancti congregati, annuntiabunt justitiam ejus, scilicet Dei. Et exponit quam justitiam, cum addit: scilicet annuntiabunt quoniam Deus judex est. Quod est dicere: Non voce; sed gloriae suae beatitudine, infidelibus ostendent, quasi si annuntiando ostenderent, quoniam Deus judex justus est, qui eos digne remunerabit. Post interpositionem utilem, incipit enarrare Dei locutionem quam superius promisit, sic: Dixi quod Deus deorum loquetur per Filium, quae locutio est haec: Audi, populus meus Israel. Quod est ac si diceret. Tu collectio Judaeorum, quae populus meus peculiaris es, cui tot impendi beneficia, qui debes esse Israel, id est contemplans coelestia, non cor habens depressum in terrena: audi auditu interiori quae dicam, et ego [Col. 0855D] qui homo existens, humane loquor, testificabor tibi, id est testimonio Scripturarum tuarum et bonorum operum meorum comprobabo tibi quia Deus sum, et non alienus, sed Deus tuus. Ac si dicat: Debes audire me, et audiendo obedire, quia Deus tuus sum, quod Scripturarum et operum testimonio comprobatur. Dico audi; et hoc scilicet audi: Noli ulterius offerre mihi sacrificia legalia, quae hucusque signa fuerunt, modo vero postquam eorum signatum advenit, signa non sunt, ideoque inutilia.

Non enim amodo arguam te in sacrificiis tuis legalibus, non datis; quasi diceret: si dum signa erant legis novae nondum existentis, ea non obtulisses, te utique per prophetas et Scripturas, et per [Col. 0856A] tribulationes temporales arguissem. Nunc autem quia signa non sunt novae legis jam existentis, non arguam te si non obtuleris, quia amodo non curo ea; holocausta autem tua significata non significantia sunt semper in conspectu meo, id est in beneplacentia mea; quod est dicere: holocausta non de bobus et caeteris animalibus, sed holocausta tua, id est de te facta mihi placent, id est si tua vitia penitus in te sancti Spiritus igne combusseris, et si te mihi totum obtuleris, quod designabatur per holocaustum pro peccato factum quod totum comburebatur, illud mihi placebit. Quia vero dixerat indefinite, non in sacrificiis arguam te, per partes hoc removet, sic: vere non arguam te in sacrificiis; non enim accipiam ultra vitulos, id est sacrificia 165 vitulorum, de [Col. 0856B] domo, id est de familia tua. Neque accipiam hircos, id est sacrificium hircorum, de gregibus tuis sumptum. Per has autem duas partes, dat etiam intelligere de aliis partibus. Quod est dicere: Nulla sacrificia tua mihi erunt acceptabilia. Posset dici: etiam si non sunt signa, cum tibi ista dare velimus, accipe. Contra hoc vero sic addit: Cum vobis non essent utilia, sicut prius dum signa erant, non oportet ut accipiam. Non enim his egeo, quoniam meae sunt omnes ferae silvarum, quarum vos potestatem non habetis. Et mea sunt jumenta pascentia in montibus, et boves, id est non solum domestica animalia mea sunt, sed et silvestria, scilicet ferae, boves et jumenta in montibus pascentia, quibus dominari non potestis. Ac si diceret: Dum vobis profuit ut ea acciperem, [Col. 0856C] accepi, scilicet cum signa erant. Constat autem quod nusquam mihi profecerunt, neque proficient. Sed cum amodo vobis non proficerent, quia jam eorum significatum advenit, ad quid ea acciperem, quasi his egerem? Non egeo quidem, cum omnia animalia quadrupedia, et domestica et silvestria sint mea. Non solum autem mea sunt quadrupedia, sed etiam cognovi omnia volatilia coeli, id est cum Creator eorum sim, cognosco eorum omnium naturam. Et non solum volatilia mea sunt, sed et pulchritudo agri mecum est, id est pulchrae messes, et fructus agrorum, in dispositione mea sunt. Ego enim Creator eorum. Ac si diceret: Non egeo, ut des mihi volatilia et messes in sacrificium tibi inutile. Haec enim omnia mea sunt. Cum dicit cognovi [Col. 0856D] volatilia, innuit quod suae creaturae sunt. Cum autem et quadrupedia et volatilia mea sint, et pulchritudo agrorum, si hoc sit quod esuriero, quod nunquam tamen continget, non dicam tibi ut mihi ista offeras. Et repetit causam quare non dicat, ut confirmet, sic: vere non dicam, nec oportet. Meus est enim orbis terrae, id est omnis terra, et plenitudo ejus, id est omnia quae in eis sunt. Ac si dicat: Cum non sint signa, videris offerre ad hoc, ut haec esuriam. Sic ideo non oportet; nam si esurirem, non quaererem ista a te possem enim egomet accipere, cum omnis terra sit mea, et quidquid est in ea. Quia vero dixerat, si esuriero, putaret aliquis quod aliquomodo esuriret. Quod removet sic: quamvis dixerim: [Col. 0857A] Si esuriero, nunquid manducabo carnes taurorum aut sanguinem hircorum potabo? nequaquam. Quod est dicere: Non est necesse ut te moneam ad haec offerenda mihi. Ego namque non manduco carnes taurorum, neque poto sanguinem hircorum.

Postquam ostendit haec sacrificia se nolle, ad illud quod sibi placet sacrificium invitat, cum dicit, Immola Deo, etc. Quod sic continuatur: Dixi quod sacrificia de vitulis et hircis non curo ut immoles, sed potius immola mihi Deo sacrificium laudis, id est hoc sacrificium, ut me laudes et affectione et bona operatione, et etiam voce; et hoc quoque quod me laudabis, non putes a te habere, sed et redde mihi Altissimo vota tua, id est sacrificia laudis; quod est dicere: Reputa quod ego tibi hoc dabo, ut [Col. 0857B] si mihi sacrifices, et mihi ista vota reddas ex debito, non donare te credas ex dono. Vota dicuntur hujusmodi sacrificia, quod a fidelibus in baptismate Deo voventur. Et si sacrificium laudis immolaveris, invoca me Liberatorem in die tribulationis, id est in extrema die tui obitus, quando occurrent tibi spiritus maligni, volentes te in tribulationes deducere; et eruam te ab omni tribulatione; et inde erutus, honorificabis me, id est laudabis in aeternum, in gloria perpetua constitutus. Honorificabis scilicet non voce, sed affectione. Quoniam autem dixerat immolandum esse Deo sacrificium laudis, ne putarentur hoc sacrificium posse peccatores immolare, qui laudare videntur eum voce exteriori: quod non est dicendum esse 166 laus, cum discordent in affectione [Col. 0857C] et opere, ostendit fidelis Asaph ex ipso auctoritate divina, peccatorem nulla utilitate sua Dei laudem voce solum annuntiare, sic: Dixi Deum praecepisse immolandum esse sacrificium laudis, et voce, et opere, et affectione. Sacrificium hoc offert justus, maxima utilitate sua; peccatori autem non poenitenti dixit Deus per Scripturas, et dicit etiam per Filium suum: Quare tu enarras justitias meas, id est qua utilitate enarras aliis praecepta mea, quae justa sunt? et qua utilitate tua assumis testamentum meum, id est legem meam per os tuum loquendo tecum, et me sola voce laudando? nulla utilitate tua hoc agis. Quod est dicere: Justus maxima utilitate sua Deum voce laudat, cum in vita non discrepet, peccator autem ut ipsa Dominica auctoritate convincitur, nulla utilitate [Col. 0857D] sua Deum voce laudat, cum vel secum vel aliis Dei laudem annuntiat. Ostendit autem in persona ipsius Dei, quare sit eas laudare inutile, sic: Dico quod enarras justitias meas aliis voce, et assumis per os tuum, quas justitias justi enarrant opere et patienter, ferendo disciplinam meam, et ideo ipsis utiles sunt. Tu vero eas enarrans et assumens odisti, et adhuc odio habes disciplinam. Quod est dicere: Si aliquando te pietate paterna, propter peccata tua corrigenda, disciplina tribulationum affligo, non eam patienter et cum dilectione fers; sed odio eam habendo, cum taedio et murmure inutiliter sustines. Et non solum odisti disciplinam, sed et projecisti retrorsum [Col. 0858A] sermones meos, id est neglexisti praecepta mea male vivendo.

Ostendit autem per partes quomodo projecerit: sic: Vere projecisti sermones meos; ego enim praecepi non furari, et tu si videbas furem, currebas cum eo, id est celeriter consentiebas ei vel actu vel assensu. Et ego dixi non esse adulterandum, et tu si videbas adulteria exercentes, cum ipsis adulteris ponebas portionem tuam, id est participationem tuam. Quod est dicere: Particeps fiebas adulterii cum ipsis, vel actu vel consensu; praecepi etiam non esse blasphemandum, et os tuum abundavit malitia blasphemiarum in proximum. Statui quoque non esse decipiendum proximum in dolo, et lingua tua concinnabat dolos, id est concordando et commiscendo veritatem, [Col. 0858B] ut magis falleret, proferebat dolos adversum proximum. Dico quod os tuum abundavit malitia blasphemiarum in proximum, et hoc non semel tantum, sed sedens, id est immobilis et perseverans loquebaris adversus fratrem tuum malitiam blasphemiarum. Et quia frater potest intelligi aequivoce, scilicet vel frater secundum genus tantum, vel etiam secundum fidem, vel insuper secundum impietatem, determinat de quo fratre hic agat, cum addit: Dico, sedens adversus fratrem loquebaris, et, id est scilicet, adversus filium matris tuae Ecclesiae ponebas scandalum. Quod est dicere: Si peccasses contra fratrem illum qui solum frater est in genere, vel adversus eum qui frater est in impietate, licet malum esset, non tamen adeo esset intolerabile. Sed quod multo gravius est, [Col. 0858C] scandalizabas malitia blasphemiarum eum qui frater tuus erat secundum unitatem Ecclesiae. Ideoque, quia sic sermones meos projecisti et multis aliis modis, nulla utilitate tua laudas me, enarrando ipsos justos sermones. Dico quod si videbas furem, currebas cum eo, et caetera similia faciebas, et verum est: haec omnia fecisti revera, et ego tacui, id est non redargui te, damnando protinus pro his commissis. Et quia tacui, o inique, existimasti quod ero tui similis consentiendo iniquitali tuae, non puniendo. Vel inique potest legi adverbialiter, sic: quia tacui, existimasti quod ero tui similis, non ulciscendo iniquitatem tuam, et hoc inique existimasti, id est non fuit vera existimatio tua: nam ego arguam te in futuro, damnatione tua, et sic arguam quod statuam te contra [Col. 0858D] faciem tuam, 167 hoc autem per similitudinem dicitur, quasi poneret: Adeo manifeste arguam, quod, velis, nolis, faciam te cognoscere iniquitatem tuam, quam modo cognoscere negligis; a similitudine alicujus, qui, si contra faciem cuilibet statuitur, cognoscit eum. Notandum quod hoc de peccatore ideo interponit, ut terrendo eum a peccato retrahat, et ad poenitentiam adducat.

Postquam vero peccatores exterruit, ad intelligendum quod sacrificium facturi sint, invitat, ut in ultimo instruat, sic: Dixi quod nulla utilitate sola voce peccator me honorificat. Ergo vos, peccatores, qui modo obliviscimini Deum, me scilicet, non obediendo [Col. 0859A] praeceptis meis, intelligite, id est diligenter percipite haec quae dixi, ut non sola voce enarretis justitias meas, neque projiciatis sermones meos retrorsum: ne, si non intellexeritis, quando, id est aliquando, rapiat vos Deus ad vindictam, ego scilicet, et tunc non sit qui eripiat vos de damnatione. Ac si poneret: Cum diabolus aliquando ad malum rapere vos intendat, eripio ego vos: sed si ego rapuero, nemo poterit vos eripere. Quoniam autem eos de peccatis exterruerat, possent quaerere: Quando quidem enarrare justitias tuas, sic ut sermones tuos projiciamus, tibi non placet, quid agamus, nos instrue, Cui petitioni sic respondet: Dixi quid non valet sic enarrare justitias meas, cum hoc non sit ad honorem meum; sed sacrificium laudis honorificabit [Col. 0859B] me, id est hoc erit ad honorem meum, quod laudet et voce, et opere, et affectione: et illic, id est in illo sacrificio erit iter, quo itinere ostendam illi qui hoc egerit, salutare Dei, id est salvationem quam Deus dabit suis in futuro. Ac si dicat: Insistere debet unusquisque ad sacrificium laudis; quod erit iter, id est via per quam ille qui institerit, videbit salvationem quam Deus dabit suis in futuro, ego scilicet. Vel sic potest versus iste continuari, ut expositio non mutetur: Ergo qui inutiliter enarratis sola voce justitias meas, intelligite haec quae vobis dicam: sacrificium laudis honorificabit me, etc.



IN PSALMUM L.

Psalmi titulus quinquagesimi: In finem psalmus David, cum venit ad eum Nathan propheta, quando [Col. 0859C] intravit ad Bersabee, quod sic exponitur. Psalmus iste attribuendus est David prophetae, respicienti in finem, id est in Christum, finem prophetiae et legis, per cujus misericordiae et passionis fidem purat se de homicidio et adulterio, quod commisit, esse salvandum: factus iste psalmus cum hoc sit quod venit ad eum Nathan propheta. Cum in hoc loco causative ponitur; ac si diceret: Causa quare nunc psalmum componeret, exstitit Nathan propheta veniens ad eum. Quia vero ad eum multoties venerat, ne ignoraretur in quo adventu ipse causa fuit hujus psalmi, determinat hoc cum addit: quando intravit ad Bersabee. Quando hic causativum est; quasi poneret: Cum venit ad eum Nathan propheta ad corrigendum eum jussu Domini: quandoquidem [Col. 0859D] ipse David intravit ad Bersabee, et commisit adulterium. Cum dicit intravit ad Bersabee, rem turpem occulte indicat, nec oportuit apertius dici, cum historia nota sit. Quae historia breviter attingenda est, propter ipsius figuram. Legitur quidem David de solario suo Bersabee Uriae uxorem de lavacro prodeuntem aspexisse, ejusque pulchritudinem concupivisse (II Reg. XI). Qua in adulterio cognita, quoniam eam propter infamiam, marito superstite, in conjugio retinere non poterat, eumdem maritum ejus Uriam fraudulenter fecit interfici, et sic eam sibi conjugio conjunxit. Caeterum quia, se de peccato tanto secure habens, Deo per poenitentiam et afflictionem satisfacere negligebat, jussu Dominico per prophetam [Col. 0860A] Nathan correptus, et, de peccato poenitens, hunc psalmum condidit. In quo Deum vehementi affectione de peccati sui remissione orat, et ejus benevolentiam in 168 ultimo captat. Orat etiam de omnium iniquitatum suarum remissione. Promittit quoque sibi ex confidentia divinae clementiae et potentiae, se per fidem Dominicae passionis et baptismi futuri mundandum esse, rogans ut, cum mundatus fuerit, non permittat eum Deus ad peccata reverti. Ostendit quoque, ut magis Dei clementiam ad condonandum moveat, quod, si Deus ei indulserit, multi peccatores ejus exemplo poenitentes ad eum convertentur. Excusatque se ideo sacrificia legalia non offerre, quia scit Deum eis peccata non condonare. Ostendit insuper quod per sacrificium [Col. 0860B] spiritus contribulati, quod Deo gratissimum est, peccata condonantur. Quod sacrificium quia praevidet in Ecclesia futurum, orat ex affectione nimia pro ea, ut eam Deus benigne constituat, quae constituta seipsam super altare fidei Deo sacrificabit.

Notandum autem quod, ad utilitatem nostram, David offensio et poenitentia et remissio de peccato suo nobis proponitur, ut cum tantum virum, usque adeo in sanctitate provectum, sic graviter cecidisse viderimus, nos usquequaque debiles, nullatenus in nobis fiduciam habentes, casum semper timeamus, et omnimodo caveamus. Si autem ad modum ejus, vel multo etiam gravius ceciderimus, ejus exemplo ad poenitentiam reducti, pro peccato nostro flendo, et omnibus modis Deo satisfacere satagendo, de remissione, [Col. 0860C] cum affectione immodica oremus, et sic veniam consequemur. In hac historia figura continetur, quae, tametsi ad hujus intentionem psalmi non videtur attinere, non tamen dicenda est audientium utilitate carere; quae figura haec esse dicitur: Per David qui manu fortis et desiderabitis interpretatur, Dominus Jesus qui contra diabolum agendo viriliter manu fortis exstitit, et ante tempus plenitudinis a fidelibus veris desideratus fuit, intelligitur, qui de solio, scilicet de misericordiae suae sublimitate, considerans Ecclesiae de baptismi lavacro prodeuntis pulchritudinem sanctitatis et innocentiae, concupivit eam. Quae Ecclesia per Bersabee figurabatur; quae puteus satietatis interpretatur. Ecclesia namque est puteus doctrinae Dominicae [Col. 0860D] dogmate satiatus, Juxta quod in Evangelio legitur: »Qui credit in me, flumina de ventre ejus fluent aquae vivae (Joan. VII, 38).« Ut igitur Ecclesiam Christus sponsam sibi conjungeret, diabolum, cujus sponsa fuerat, in infidelitate posita, morte sua non secundum essentiam, sed secundum potentiam peremit, ut in eo videlicet propter Adae peccatum nullum ulterius usurparet imperium. Quod peccatum per ipsius Christi fuit obedientiam deletum, qui diabolus per Uriam Bersabee sponsum, a David interfectum, praesignabatur; qui lux mea Dei interpretatur, diabolus namque recte lux mea Dei dicitur. Qui de naturae suae lucidissima specie superbiens, non se humiliter erga Deum ut creatura ejus [Col. 0861A] habuit, sed non voce, imo arrogantiae suae cognitione, secum ait: Lux mea est lux Dei. Quod est dicere: Quoniam a Deo lucidissimae naturae existo, non ut creaturam, sed ut Deum me habebo, hac enim mea tanta luce, me Deum esse comprobatur, quia diabolus, non voce sed affectione dixisse perhibetur: »Ponam sedem meam ad aquilonem (Isa. XIV, 14),« id est in frigore dilectionis Altissimi, et sic »similis ero Altissimo (Ibid.).« Ac si diceret: Si dilectionis ejus igne fervens, me ut creaturam ipsi subdidero, licet lucidissimus existens, tamen ei dissimilis, cum ipse Deus, ego vero ejus creatura reputabor; sed sedebo in aquilone, id est in frigore dilectionis ejus immorabor, nec ei subditus ero, et similis ei ero, id est cum tantae lucis sim, Deus sicut [Col. 0861B] ipse existimabor. Notandum sane, non ignominiosum esse, si per Bersabee adulteram Ecclesia quae sponsa Christi virgo est et casta; per David vero peccatorem Christus a peccato immunis; per Uriam quoque innocentem et injuste peremptum diabolus nocens et juste Dei morte interemptus, fuerit figuratus: non enim magis ignominiosum est quam quod saepe diaboli nomen litteris aureis, Dei autem nomen atramento, id est colore nigro describitur, quoniam nec atramenti vilitas aliquid Deo offert dedecoris, nec auri pretiositas diabolo quidlibet honoris attribuit.

169 Miserere mei, Deus, secundum magnam misericordiam tuam. Quod est dicere: Cum tu Deus sis, et tui sit misereri, miserere mei. Et non [Col. 0861C] parum, sed ad modum magnae misericordiae tuae; ut, cum scilicet magna sit misericordia tua, et peccatum meum magnum, secundum quod magna est misericordia tua miserere mei, cujus peccatum magnum est. Et miserere mei secundum multitudinem miserationum tuarum, id est secundum beneficia misericordiae tuae, quae multa sunt, quae beneficia miserationes dicuntur. Quod est dicere: Non solum ad mensuram magnitudinis misericordiae tuae oro, ut peccati mei magnitudini miserearis, sed ad mensuram multitudinis miserationum tuarum, ut, cum scilicet multae sint miserationes tuae, miserearis mihi per ipsas, qui multa delicta per Bersabee commisi. Peccavi namque in adulterio, peccavi in homicidio, peccavi et in negligentia [Col. 0861D] tui, et in hoc quod Bersabee nocentem feci. Per hoc quod Dei magnam esse misericordiam dicit, et multas esse miserationes ejus, innuitque magnum esse peccatum suum et multiplex, benevolentiam Dei captat, se accusando et Deum magnificando. Ostendit autem in quo sui misereatur, cum addit, sic scilicet: Miserere: Dele iniquitatem meam, id est dele a memoria tua iniquitatem meam, ut non punias; vel sic: dele ab anima mea maculam iniquitatis meae. Et sic dele, scilicet lava me ab iniquitate mea, amplius quam de aliis iniquitatibus laveris. Ac si dicat, de aliis iniquitatibus me jam lavisti, quae non tam amplae fuerunt, sed cum ista sit amplior quam illae essent, ampliori egeo lavatione. Ideoque amplius me lava. [Col. 0862A] Vel sic amplius lava me quam sciam te rogare, non enim te tantum rogare scio nec possum, quantum oportet. Et non parum lava, sed munda me ex toto, per magnam misericordiam tuam. A peccato meo, peccatum idem est quod iniquitas, vel peccatum potest intelligi concupiscentia mala, iniquitas vero actus ipse. Gravius enim videtur notare iniquitas, quam peccatum.

Quia se mundari oraverat, supponit causam qua mundari debeat, sic: oro, munda me, et mundare debes. Quoniam ego, qui te oro, et qui peccavi, cognosco iniquitatem meam, id est non me latet iniquitas mea. Et non ad horam cognosco, sed et peccatum meum, id est iniquitas mea, est semper contra me, id est in conspectu meo interiori, quod est dicere: [Col. 0862B] Semper aspicio oculis interioribus peccatum meum ut de illo gemam, a similitudine rei contra aspectum alicujus positae, quam semper conspicit. Et hoc est ac si sic poneret: Mundare me debes ex misericordia; nam, cum sciam peccata omnia criminalia vel a Deo, vel ab eo qui committit esse punienda, non dedignor iniquitatem meam cognoscere, sed in interiori meo semper eam conspiciendo, punio eam gemitu et lacrymis, et assidua poenitentia et oratione. Hoc autem totum est ac si breviter diceret: Mundare me debes, nec ulterius punire, cum justus sis. Nam ego jam in me frequenter iniquitatem meam punio. Hoc ostenso, quod ex magna misericordia debet ejus Deus misereri, et ex justitia, quia jam in se iniquitatem suam puniat, subjungit [Col. 0862C] quoque quod ex potentia debet eum mundare, cum ipse solus immunis a peccato et justus possit peccata condonare: oro, miserere, ut iniquitatem meam deleas, et hac fiducia oro, quia peccavi tibi soli. Quod est dicere: Quia cum tibi peccaverim, tu talis es qui condonare potes, nam solus es, id est singularis potentiae, qui peccata potes indulgere. Nemo namque mundus a sorde, nisi tu: ideoque solus es potens ad indulgendum: ideo quoque, oro, miserere, quia malum feci coram te, id est sic ut te non lateat, sed sit coram te, id est in conspectu tuo ut videas. Ac si poneret: Si iniquitatem meam scirem te latere, 170 excusarem utique me; non ut misertus esses orarem. Sed quia te, omnia videntem, scio peccatum meum non latere, nolo [Col. 0862D] me inutiliter excusare, sed humiliter, oro, miserere. In hoc autem quod Deum singularis esse potentiae dicit, et omnia videre, multum eum benevolum reddit: Quoniam autem dixerat: Tibi soli peccavi, ne male notando soli, intelligeremus sic eum velle dicere ut solum contra Deum peccasset, et non contra Uriam, quem injuste occiderat, et sic mendax videretur, determinat qualiter intelligat soli, sic: Dixi tibi soli, et sic dico soli, quod es solus ut justificeris in sermonibus tuis, id est verax inveniaris in omnibus quae per prophetas locutus es, et quae etiam per Filium loqueris. Unde Apostolus: »Est autem Deus verax, omnis autem homo mendax (Rom. III, 4).« Et sic etiam solus, es, ut vincas cum [Col. 0863A] judicaris, id est ut bonitas tua vincat et superexcellat bonitatem omnium, quotiescunque fit a consideratione justorum judicium inter bonitatem tuam, et inter bonitatem aliorum bonorum. Quod est dicere: Quotiescunque fideles tui compensant bonitatem tuam et aliorum, tua semper excellit. Unde in Evangelio: »Nemo bonus nisi solus Deus (Marc. XVIII, 19).« Ostendit autem unde possit videri quod ipse vincat, cum addit: Ecce enim in iniquitatibus, etc. Quod sic continuatur: Dico vincis cum judicaris a fidelibus, et verum est.

Ecce enim in praesenti est, unde possit hoc percipi, quod vincis et me et omnes in humano genere. Nam cum tu sis immunis a peccatis, ego in iniquitatibus originalibus conceptus sum; quod est dicere: [Col. 0863B] Ego existens prius in iniquitatibus originalibus, conceptus sum a matre mea. Ac si dicat: Antequam a matre conciperer, cum adhuc in lumbis patris essem, jam in iniquitatibus originalibus eram. Unde Apostostolus: »Mors in omnes pertransiit (Rom. V, 12)« id est peccatum originale, per quod ad mortem venitur, nisi baptismate purgetur. Non solum ante conceptionem fui in iniquitatibus originalibus, sed et me concepit mater mea in peccatis, id est in iniquitatibus originalibus, id est sed et in ipsa conceptione fui in ipsis iniquitatibus originalibus. Et hoc totum est ac si breviter poneret: In hoc et me et omnes humanos vincis, quia tu semper immunis es a peccato, ego vero et omnes humani, et ante conceptionem, et in ipsa conceptione iniquitatibus originalibus [Col. 0863C] aggravamur. Bene quidem ponit iniquitates pluraliter. Multipliciter enim Adam peccavit, scilicet delectatione, et actu, et exemplum peccandi aliis derelinquendo. Et vere vincis omnes bonitate. Ecce enim in praesenti est unde hoc possit videri, quod bonitate, et me et omnes vincis.

Nam tu dilexisti veritatem, id est veram poenitentiam et cognitionem meam de peccato. Quod est dicere: Cum ego negligenter me habens, de peccato meo poenitentiam odio haberem, tu piissimus dilexisti veritatem, id est ut veram poenitentiam agerem, et ad hanc me per prophetam Nathan commovisti. Per quod apparet quod me bonitate vincis. Nam cum ego contra memetipsum impius essem, in iniquitatis meae obstinatione, tu pius exstitisti in [Col. 0863D] poenitentiae admonitione.

Et in hoc etiam comprobatur quod vincis bonitate, quod mihi, qui non promerueram, et adeo graviter casurus eram, manifestasti spiritu prophetico incerta et occulta mysteria sapientiae tuae, id est Filii tui; quod est dicere: Revelasti mihi Spiritu sancto mysteria incarnationis et passionis Filii tui, et quod mundum morte sua reparaturus esset, quae incerta multis sunt, qui, tametsi a prophetis audierunt, non tamen horum plenarie per Spiritum fidem habent, et occulta sunt multis qui nihil penitus inde audierunt; ac si diceret: Ut per fidem horum mysteriorum salvarer a peccato originali, gratuita pietate ista mihi manifestasti. Unde constat [Col. 0864A] quia vincis, cum sine merito aliquo haec ad salutem meam mihi revelasti; 171 et inde adhuc apparet quod vincis bonitate, quoniam asperges me hyssopo, id est facies me similem illi qui aspergitur hyssopo; et sic facies me similem quod mundabor. Quod est dicere: mundabis me per aspersionem sanguinis Christi, qui erit sparsus hyssopo, id est in humilitate. Quod in veteri lege praefigurabatur. Cum enim leprosus cum fasciculo hyssopi sanguine sacrificii aspergebatur, a lepra mundabatur (Levit. XIV, 6). Per hyssopum autem quae humilis est herba, et in petrosis locis existens, et ad pulmonis tumores deprimendos valens, humilitas Christi, qui petra firma est praesignabatur; qui diabolicae potentiae tumorem, per sui sacri sanguinis effusionem depressit, [Col. 0864B] et peccatorum generis humani lepram exinanivit.

Per cujus humilitatis fidem, promittit se David a peccato suo mundari, cum dicit: Asperges me hyssopo, id est me similem facies leproso, qui sanguine aspergitur per hyssopum. Et exponit quomodo faciet similem, cum addit et, id est scilicet, mundabor, id est in hoc facies similem: quod sicut leprosus ille in corpore mundatur, sic et ego per fidem aspersionis sanguinis Christi in humilitate a peccato meo in anima mundabor, et non solum per fidem passionis Christi mundabor, sed etiam lavabis me, id est mundabis me ab ipso peccato, in fide baptismatis Christo dedicandum. Et ego lotus in fide baptismatis, dealbabor in anima super nivem. Quod est dicere: Majorem candorem virtutum in anima habebo, quam [Col. 0864C] sit candor nivis suo modo. Quia majorem candorem in corporibus invenire non potuit, de nivis candore comparationem fecit. Et inde etiam apparet, quod bonitate vincis, quia auditui meo interiori, id est intellectui meo dabis gaudium remissionis peccati mei. Quod est dicere: nunc quidem contristor de peccati mei oppressione, erit autem quando intelligam misericordia tua deletum esse, id est per poenitentiam quam ago, et sic gaudium mihi dabis de ejusdem peccati remissione, vel dabis gaudium interiori auditui, de hoc quod ego, qui modo propter peccata arcana tua concipere nequeo, quandoque remissione percepta, id est plenarie, arcana illa concipiam. Et in futuro dabis laetitiam praemii, cum mihi, per gratiam justificato, vitae aeternae reddes retributionem. [Col. 0864D] Et per hoc etiam vincis bonitate, quod exsultabunt ossa mea humiliata, id est facies me exsultare de ossibus meis, de ratione scilicet, et libero arbitrio, et virtutibus; quae cum modo sint per peccatum humiliatae, quandoque rursus erunt per peccati remissionem et justitiae meae restitutionem exaltatae.

Benevolentia Dei captata per bonitatis ejus commendationem, ad orationem suam congrue redit, sic: Ostendi multimode quod bonitate vincis. Quoniam igitur adeo bonus es, averte faciem, id est considerationem tuam, a peccatis meis, quae per Bersabee commisi. Non sic dico averte, ut non videas, quod impossibile est; sed sic averte, ne punias. Avertere faciem a peccatis dimissis, id est non sic videre ut [Col. 0865A] puniantur: advertere vero faciem peccatis, sic considerare ut puniantur. Quoniam autem in facie visus est, facies pro consideratione ponitur. Non solummodo vero a peccatis per Bersabee commissis, oro, faciem avertas, sed et omnes iniquitates meas, quascunque commisi, dele, sic ut non punias. Quibus deletis, cor mundum crea in me, Deus, id est tale cor quod omni errore mundum sit, per quod tua mysteria valeam intra me contemplari. Et spiritum rectum, id est Filium tuum, per quem omne quod rectum est efficitur, innova, id est, noviter inhabitare fac in visceribus meis. Quod est dicere: Sapientia tua, id est Filius tuus antea quam sic graviter peccarem, secundum gratiae operationem in anima mea inhabitavit, quam a me peccando 172 [Col. 0865B] repuli. Quam oro ut rursus in me facias habitare. Innuit propter quid orat, ut innovetur, id est reddatur sibi spiritus, id est Filius, cum interponit rectum. Quasi diceret, propter hoc scilicet ut cum ipse spiritus rectus sit, me quoque rectum in operatione faciat, qui me a rectitudine peccando distorsi. Innovare dicit, non quantum ad essentiae spiritus renovationem, cum immutabilis sit: sed quantum ad bonorum operum reparationem, quae in eo defecerant: quasi diceret: Redde mihi spiritum rectum, per cujus inhabitantem gratiam renoventur in anima affectiones bonae, quae defecerunt, quibus affectionibus opera bona exerceam, viscera pro anima ponit: quia circa viscera potissimum anima regnat.

Et postquam spiritum rectum mihi reddideris, ne [Col. 0865C] projicias me a facie tua, id est ne permittas ut ego per peccatum iterum me projiciam a rectitudine faciei tuae, id est Filii, qui facies Patris dicitur, eo quod per ejus obedientiam nos Patris misericordia ut salvaremur aspexit; sicut per visum qui est in facie, aliquis aspicit. Et ne auferas a me, id est ne permittas amplius auferri a me per peccatum, Spiritum sanctum tuum, id est inhabitantem per gratiam Spiritus tui, et illius scilicet personae, quae vulgo Spiritus dicitur, quae etiam a Patre et Filio procedit; Quod est ac si dicat: Fac in me constanter inhabitare gratiam Spiritus paracleti. Et sic: Redde mihi laetitiam salutaris tui, id est Filii tui qui mundi Salvator erit; ac si diceret: Propter peccati mei gravitatem, Salvatoris Filii tui amisi laetitiam. Scio [Col. 0865D] namque quia in ejus adventum nihil utilitatis habebo, nisi hic peccati remissionem per poenitentiam adeptus fuero; unde, precor, indulge, et sic laetitiam Salvatoris venturi mihi redde: Et in illa laetitia confirma me, id est perseverare me fac, ne peccando criminaliter rursus ea caream. Dico: In ea me confirma, et hoc Spiritu principali, id est per te Patrem in me specialiter habitantem. Pater autem Spiritus principalis dicitur, non quod Filio et Spiritui sancto principetur, et eis major existat; sed quoniam ab eo ineffabiliter gignitur Filius, proceditque Spiritus. Bene quidem in primis agit de Filio, ubi dicit: Spiritum rectum innova, etc. Postea vero de Spiritu sancto, cum ponit: Spiritum sanctum tuum, etc. In [Col. 0866A] ultimo quoque de Patre cum subjungit: Spiritu principali, etc. Si enim de Patre prius ageretur, ab aliquo forsitan erroneo Pater excellere Filium et Spiritum dignitate crederetur, cum Pater principalis dicatur. Nunc autem quia de eodem ad ultimum agitur, cum minorem non esse constet, parilitatem obtinere nequaquam ambigitur. Notandum sane, non inconvenienter Patrem et Filium, Spiritum nuncupari. Omnis namque substantia incorporea, recte Spiritus appellatur. Pater autem et Filius, substantia incorporea sunt.

Postquam ostendit quod, per misericordiam et potentiam et bonitatem Dei, debent ejus peccata remitti ut veniam citius impetret, quod commodum ex sui venia secuturum sit, ostendit sic: Oravi miserere [Col. 0866B] et iniquitates dele, et cor mundum crea in me, et alia etiam multa rogavi, quae si in me compleveris, exemplo meo docebo iniquos, id est alios criminaliter peccantes vias tuas, id est misericordiam per quam peccata mihi indulseris: et justitiam per quam me jam justificatum magis justificaveris, quae misericordia et justitia dicuntur viae tuae, eo quod per ipsas ad te venitur, quod est dicere: Si per misericordiam mihi indulseris, et justificaveris, et post me justificatum ad majorem justitiam per justitiam tuam provexeris, exemplo innocentiae et justitiae meae a te datae, misericordem esse te et justum ostendam aliis similiter peccantibus. Et impii, id est similiter sicut ego peccantes, ad te convertentur, per poenitentiam, exemplo meo adducti. Ut autem hoc [Col. 0866C] sit quod impii exemplo meo ad te convertantur, o Deus, id est Creator meus et 173 Deus salutis meae, id est Creator salvationis meae, quae mihi salutem restitues, quam peccando amisi: Libera me de sanguinibus, id est de peccatis meis, adulterio scilicet et homicidio, per Bersabee commisso, quae sanguines dicuntur, eo quod ex nimio sanguinis humore processerunt vel de sanguinibus, id est de multis mortibus quas operatus sum. Interfeci namque in corpore Uriam innocentem. Interfeci etiam me in anima, adulterium exercendo. Interfeci quoque Bersabee, eam ad adulterii consensum impellendo. De quibus omnibus mortibus me libera, indulgendo clementer, ne per eas ad mortem trahar, cruciandus perenniter. Sanguis quidem pro morte ponitur, eo [Col. 0866D] quod in interfectione soleat saepe sanguis effundi. Unde propheta: »Si non annuntiaveris iniquo iniquitatem suam, sanguinem ejus,« id est mortem, »de manu tua requiram (Ezech. III, 15).« Et si me de sanguinibus liberaveris, non solum exemplo meo iniquos docebo, sed et lingua mea exsultabit justitiam tuam, id est exsultanter annuntiabit te esse justum: qui me justificaveris; vel sic, annuntiabit aliis iniquis justitiam tuam, quam mihi dederis, ut et ipsi ad te conversi justificentur. Promittit vero hoc quod oravit, se adipisci ex divinae misericordiae confidentia, et in hoc quoque veniam meretur: quod non de Dei clementia diffidit, sed confidentiae sibi spem attribuit. Dixi quod si liberaveris, quod lingua mea [Col. 0867A] justitiam tuam annuntiabit, et sicut ex misericordia tua esse confido, quod me liberabis, et per mei liberationem, Domine, labia mea aperies, id est idonea facies ad laudandum justitiam tuam; ac si diceret: Dum non mundatus a peccatis exstitero, idoneus ad te laudandum nullatenus ero, et sic jure labia clausa habebo. »Non enim est speciosa laus in ore peccatoris (Eccli. XV, 9).« Ast ubi me a peccatis mundaveris, mox idoneum ad laudandum te, me constitues, et sic labia mea aperies, id est jus te laudandi mihi concedens. Et postquam aperueris labia, os meum annuntiabit laudem tuam, id est laudabit misericordiam et justitiam tuam. Quoniam adeo ingemuerat de peccato et oraverat pro eo, posset aliquis dicere: Quare in tantum gemis? Noli gemere, sed sacrificia [Col. 0867B] legalia Deo offer pro peccatis, et sic liberaberis. Ad quod excludendum sic addit: Necesse est ut gemam et orem: nec utile quidem est ut sacrificia legalia offeram, quae ego non offeram. Quoniam si voluisses sacrificium, si intellexissem te velle me offerre legale sacrificium, dedissem jam utique, id est certe; tu non delectaberis holocaustis, id est sacrificiis legalibus. Notandum autem, Deum holocaustis quodammodo delectatum fuisse in Veteri Testamento. Alioquin enim irrite fieri per Moysen praecepisset. Delectabatur vero holocaustis, ut sacrificiorum in nova lege futurorum signa essent: et quod spiritualiter intellectorum debilium intelligentia capere non poterat, per legalium sacrificiorum imaginem utcunque notaret, ne a fide gratiae [Col. 0867C] futurae aliena penitus existeret. Non delectabatur autem holocaustis, ut per ea peccata condonaret, si sacrificiorum ab eis significatorum fides abesset. Ideoque dicit non delectaberis holocaustis, sic scilicet ut per ea peccata condones. Notandum sane, David cum sub lege veteri esset, in qua holocausta praecipiebantur offerri, ea non obtulisse, et hoc non ex negligentia, sed ad instructionem fidelium sub Novi Testamenti gratia futurorum dimisisse: ut cum jam fide vir Novi Testamenti esset, fidelibus in Novi Testamenti tempore futuris innueret, ab illis hujusmodi sacrificia esse nullatenus offerenda; quae advenientibus eorum signatis, erant penitus evacuanda. Post hoc ostendere intendit, quod sacrificium ad peccata remittenda idoneum existat. Sic dixi, quod [Col. 0867D] holocaustis non delectaberis, o Deus, sed sacrificium tibi Deo acceptum pro peccatis est spiritus contribulatus, id est anima doloribus et gemitibus afflicta, 174 et non parum contribulata, o Deus. Sed non despicies, id est acceptabile habebis cor contritum et humiliatum, id est animam valde contritam, et ex toto afflictam, in omnimoda satisfactione. Providens autem Propheta hujusmodi sacrificium in Ecclesia primitiva, et in Ecclesia ex Judaeis, et gentibus constituenda, penitus esse futurum, pro utraque orat. Sic: Dixi quod sacrificium acceptabile Deo est, spiritus contribulatus, quod sacrificium scio et in Sion, id est in Ecclesia primitiva futurum, quae, terrenis neglectis, coelestia contemplabitur: et in Hierusalem, [Col. 0868A] id est in Ecclesia ex utroque populo constituenda, quae Hierusalem erit, id est videns pacem aeternam spe, vel videns pacem in se, non inimicans Deo male agendo, sed cum eo pacem habens, bene vivendo. Ergo, Domine, quia hoc sacrificium futurum est in Sion et in Hierusalem, benigne fac Sion, id est large beneficia ei impende, sublimando eam in innocentia et sanctitate, et non propter merita sua, quae nulla sunt: sed in bona voluntate tua, id est per gratuitam voluntatem tuam, quae ex bonitate misericordiae tuae procedet: ut aedificentur ab ipsa voluntate tua muri Hierusalem, qui destructi fuerunt in Adam, virtutes videlicet et innocentia, quibus ad modum murorum Hierusalem munietur. Muros Hierusalem dicit per similitudinem, quasi diceret Hierusalem [Col. 0868B] quae constituta fuit ex angelis et hominibus, et postea per Adam quantum ad homines destructa, quantum ad angelos autem semper inviolata, restituetur, quando homines ejus restituentur cives. A similitudine civitatis, cujus muri in parte destructi reaedificantur. Tunc, id est postquam aedificaveris Sion et Hierusalem, acceptabis, id est acceptabile habebis, sacrificium justitiae significatum scilicet non significans, quod tibi offeretur a Sion et Hierusalem. Sacrificium dico existens revera, non significative oblationes et holocausta, id est quod sacrificium significatum per oblationes et holocausta legalia. Revera dicendum est oblatio et holocaustum. Oblationes vero et holocausta legalia, ideo sic vocabantur, quia haec signa erant verarum oblationum, et holocaustorum [Col. 0868C] caustorum futurorum. Exponit autem ipsum sacrificium justitiae, sic: Dico quod acceptabis sacrificium justitiae, quod offeretur tibi a Sion et Hierusalem. Et vere sacrificium justitiae tibi offerent, id est tale sacrificium, quod justum sit pro indulgentia peccatorum offerri. Nam tunc imponent, id est offerent se vitulos, id est se sacrificia nova per baptismum: sicut vituli juvenes et novi sunt: et hoc facient super altare tuum, id est super fidem fundati, quae altare dicitur, eo quod super eam omnia sacrificia Deo acceptabilia offeruntur.



IN PSALMUM LI.

Titulus quinquagesimi primi: In finem intellectus David, cum venisset Doech Idumaeus, et annuntiavit Saul, et dixit ei: Venit David in domum Abimelech. [Col. 0868D] In hoc titulo ad figuram designandam introducitur historia, quae talis est: David Saulis persecutionem fugiens quadam die in Abimelech sacerdotis domum venit, ibique panes propositionum comedit (I Reg. XXI). Videns autem hoc quidam Doech Idumaeus, qui custos erat mulorum Saulis, eidem Sauli nuntiavit dicens: Venit David in domum Abimelech. Qui Saul in Abimelech ira commotus, quia videlicet David in domum suam susceperat, eum cum omni familia peremit. Figura quidem hujus historiae talis est: per Doech Idumaeum, qui motus terrenus vel motus sanguineus interpretatur, Antichristus signatur, qui bene motus terrenus vel sanguineus per emphasim dicitur, eo quod omnem terram a Dei cultu ad sui [Col. 0869A] cultum movere intendet per tribulationem, et sanguinis sibi credere nolentium effusionem. Per Abimelech autem, qui regnum patris mei sonat, collectio signatur fidelium in tempore Antichristi futurorum, qui David, id est Christum in domum suam recipient, id est in se qui domus ejus erunt, non abnegantes eum timore poenae. 175 Quos cum viderit Antichristus recepisse David, nec velle dimittere, dicit Sauli ut ipsos interficiat, id est praecipiet, non voce sed affectione, morti, ut interficiat Abimelech, id est illam collectionem fidelium, quae David receperit, quod est dicere: Interficiet omnes illos qui erunt Abimelech, id est regnum patris ipsius David, scilicet in quibus regnabit Deus Pater Christi. Per Saulem vero, qui interpretatur appetitio, bene mors designatur, [Col. 0869B] quae frequenter ab infidelibus per mala opera appetitur.

Cum autem non de historia, sed de significato historiae Propheta sit in hoc psalmo acturus: titulus tamen juxta historiae similitudinem, non ut de futuro, sed quasi de praeterito ponitur, cum de futuro intelligatur; qui sic exponitur: Intellectus hujus psalmi, id est intellectus qui concipitur in hoc tractatu, attribuendus est David prophetae, respicienti in finem mundi: habitus iste intellectus, cum venisset Doech Idumaeus, id est cum considerasset quod veniet Antichristus, id est regnabit, et annuntiavit Saul, et dixit ei: Venit David in domum Abimelech. Non dicit annuntiavit et dixit quod aliquid sit cum morte locuturus: cum ipsa mors aut res [Col. 0869C] incorporea sit aut potius nihil; sed ad similitudinem historiae dicit; ita suscitabit mortem adversus fideles; quia suscipient David, id est Christum in se domum ejus existentes, sicut Doech Idumaeus commovit Saulem adversus Abimelech, ut eum interficeret, cum venisset ad ipsum Saul, et annuntiavit, et dixit ei quia venit David in domum Abimelech, et receptus est ab eo. Dico annuntiavit Saul et dixit ei, id est secum in cogitatione sua annuntiabit et dicet morti ut interficiat fideles, ideo quod David, id est Christus veniet in domum Abimelech, id est recipietur ab Abimelech, qui erit domus ejus, id est a collectione fidelium, vel sic, Doech Idumaeus, id est Antichristus veniet, id est regnabit et annuntiabit Sauli, id est interfectoribus ministris [Col. 0869D] suis: et scilicet dicit eis: Venit David in domum Abimelech, id est receptus est Christus a fidelibus suis, qui domus ejus facti sunt. Ideoque interficite ipsos fideles. Bene quidem ministri ipsius dicuntur Saul, vel juxta similitudinem, vel juxta ipsius vocis interpretationem. Juxta similitudinem quidem eo quod sicut Saul Abimelech innocentem interfecit, quia David Christum Domini juste receperat; sic et ipsi ministri in fine mundi fideles innocentes interficient, eo quod juste Christum Domini Patris Jesum, in fide recipient. Secundum vero vocis interpretationem, quia Saul appetitus dicitur, ipsi vero ministri ab Antichristo omnibus modis appetentur, ad fidelium perniciem. Est autem in hoc psalmo vox Prophetae intelligentis Antichristum in [Col. 0870A] fine mundi futurum, et fideles persecuturum, quem de malitia sua increpat, ostendens quod eadem ipsi erit causa omnimodae destructionis, ut ipsos fideles in tempore ejus futuros, quos ipse persequetur corroboret in constantia, et eos ab illius conformitate retrahat. Quos etiam fideles, ad ipsorum solatium, praedicit erga Deum timorem habituros, et cum laudaturos, praevidendo mortem ipsius Antichristi, ne, si defecerint a timore et laude Dei, sic et ipsi sicut Antichristus pereant, et in judicii die promittit ipsis fidelibus, ad eorum consolationem quod ipsum Antichristum deridebunt.

Quid gloriaris in malitia, id est, propter quam utilitatem gloriaris, id est, laetaris in malitia verborum, et cogitationum et actuum, contra fideles, tu [Col. 0870B] Antichriste, qui potens es in iniquitate, id est, cui permittitur a Deo potestas iniquitatis exercendae in ipsos fideles, propter nullam utilitatem scilicet? Quasi diceret: Ita gloriaris in malitia, quasi esset res honesta, vel quasi quaelibet utilitas inde esset secutura, sed neque malitia res honesta est, neque inde continget utilitas, sed damnatio. Exponit autem ipsam malitiam per partes, ut appareat esse res inhonesta. Dixi: Quid gloriaris in malitia, et vere gloriaris in ea. Nam tota die, id est, jugiter, lingua tua interior, id est, meditatio cordis tui cogitavit, injustitiam, id est, injustas cogitationes, quomodo scilicet fideles a lege Dei revocares. Quoniam autem cordis loqui, nihil aliud est quam meditari, meditatio pro lingua dicitur, et 176 non solum cogitasti, [Col. 0870C] sed etiam fecisti dolum, id est dolosa verba, dicens te Deum esse, cum solummodo te esse hominem intelligeres. Tu dico existens sicut novacula acuta, id est comparabilis novaculae acutae, sic scilicet promptus ad malitiam peragendam, sicut novacula acuta ad officium suum exsequendum. Vel sic: comparabilis novaculae, ut sic sub specie rectitudinis quosdam latenter in fide corrumpas et laedas, sicut aliquando novacula, cum pilos radere debeat, cutem vulnerat. Vel sic: similis novaculae, ut, sicut novacula superflua pilorum auferendo cutem purgat, et nitidiorem efficit, sic et tu, licet non ad hoc intendas, persecutionibus tuis fideles a peccatorum superfluis sordibus mundabis, et nitidos in sanctitate facies: quod est dicere: Causa eris quare ipsi mundi fiant et nitidi. Dico quod fecisti et cogitasti dolum, [Col. 0870D] et hoc non invitus, quod tolerabilius esset; sed dilexisti malitiam, malas et asperas cogitationes super benignitatem, et bonas cogitationes non; ac si diceret: Si ratio tua te moneret aliquando ut bene cogitares, cum nullus adeo sit iniquus quem aliquando ratio sua ad cogitandum bene non adhortetur, contempta bona cogitatione, cogitasti malitiam. In hoc autem cum damnatione dignissimum ostendit, cum malum bono scienter praeferat, et dilexisti iniquitatem, id est iniqua et blasphema verba et aspera loqui contra fideles, ut eos tibi conformares, magis quam loqui aequitatem, id est aequa verba et bona, quod est dicere: Aspera et iniqua verba dilexisti loqui, non autem aequa: cum dicit magis quam aequitatem, [Col. 0871A] innuit quod interdum a ratione monitus, ut bene loqueretur, bene loqui sprevit, et male locutus est. Non solum vero dilexisti iniqua verba et aspera, sed etiam dilexisti verba praecipitationis, id est omnia verba per quae posses fideles in errorem cultus tui praecipitare, scilicet et minantia verba et blanda. Tu, dico, existens lingua dolosa, emphatice dictum est; quod est dicere: Existens dolosus in lingua, ut dicas te Deum, cum hominem te esse intelligas. Hoc autem totum, quod more prophetico praeterite ponitur, future intelligendum est. Dixi quod dilexisti malitiam, etc.

Et propterea Deus destruet te in finem destructionis, id est omnino, vel destruet te promotum in finem, id est in perfectionem malitiae; quod est dicere: [Col. 0871B] postquam venies ad finem, id est ad cumulum malitiae, destrueris a Deo: et hoc modo, scilicet evellet te Deus de tabernaculo tuo, id est de hac vita, et de potentia tua, quae transitoria erit ut tabernaculum, et in qua diabolo militabis, et emigrabit te, id est emigrare faciet de hoc tabernaculo in pejus. Ostendit vero per remotionem unde faciet te migrare, cum addit, dico: Evellet te de tabernaculo tuo, et etiam radicem tuam evellet de terra viventium, id est propter vanam superbiam potentiae tuae evellet te de terra viventium, ac si dicat: Tu per potentiam tuam, qua te Deum facis, putas te in terra viventium radicaturum, sed Deus propter tuam superbiam, te inde evellet: vel radicem tuam evellet, per solam similitudinem dicit, id est ex toto destruet, a similitudine [Col. 0871C] arboris et herbae, quae radicitus evellitur. Per hoc quod dicit quod evellet eum de tabernaculo, id est de hoc mundo, et de terra viventium, innuit quod migrare faciet in infernum, cum nullus alius status restet post hos duos, a quibus evelletur. Hoc autem quod Deus sit destructurus te, videbunt, id est preavidebunt justi quos persequeris, et timebunt sibi exemplo tuo, ne, si tibi conformentur, tecum perdantur, et ideo cavebunt sibi: et in die perditionis ejus, id est in die judicii, supra te existentes, qui in hoc mundo a te deprimuntur per tribulationes, ridebunt, id est te dignum irrisione judicabunt, et dicent: Ecce nunc apparet quia hic est homo solummodo, non Deus, ut dicebat: Qui homo non posuit Deum esse adjutorem suum, id est non reputando [Col. 0871D] se creaturam sed Deum, noluit orare Deum ut eum adjuvaret. Sed speravit, id est confidentiam habuit efficiendi quod vellet: in multitudine divitiarum suarum, id est per multas divitias suas, et interiores et exteriores. 177 Divitias interiores dicit, facundiam et sapientiam mundanam, quam habebit. Divitias autem exteriores, aurum et caetera terrena, et in vanitate sua, id est in vana superbia praevaluit, id est ante omnes valuit, ut majorem haberet potentiam prae cunctis, vel sic in vanitate potentiae suae positus, praevaluit nobis, non in animarum, sed in corporum laesione. Vel sic: In vanitate spei suae positus praevaluit, id est se nobis praevalere putavit, ut ei conformaremur. Dico quod ipse speravit in [Col. 0872A] divitiis multis. Ego autem speravi in misericordia Dei in aeternum, id est quandiu saeculum transitorium duravit, et eundo usque in saeculum aeternum, saeculi prioris subsecutivum.

Ego dico existens tunc in domo Dei, id est in Ecclesia; non sterilis ab opere bono, sed sicut oliva fructifera, id est fructum ferendo bonorum operum ad modum olivae fructiferae, et semper viridis in fide, et in prosperis et in adversis, ad similitudinem olivae, quae nec aestate nec hieme caret virore. Vel sic: Existens sicut oliva fructifera in domo Dei, id est secundum hoc quod eram domus Dei; ac si diceret: Non per me fructifera, sed per Deum, cujus domus eram. Dico quod tunc speravi in misericordia, cum ipse speraret in divitiis. Ego dico [Col. 0872B] sic: Mecum dicens: O Deus confitebor tibi in saeculum, ac si dicat: Non denegabo te timore Antichristi, sed confitebor, id est laudabo te respiciens in saeculum aeternum, in quo mihi reddes spei meae praemium. Et ideo confitebor, quia fecisti me olivam fructiferam, et non faciam me in hoc saeculo Deum. Sed exspectabo, id est patienter exspectabo, nomen tuum, quod mihi dabis in futuro, hoc scilicet nomen quod est Deus, quod mihi dabis in futuro, cum me participem facies divinitatis tuae; et merito illud nomen exspectabo, quoniam bonum est, existens jam in conspectu, id est in interiori consideratione sanctorum tuorum; quod est dicere: Jam considerant illud nomen spe; vel sic: exspectabo, id est diligenter considerabo nomen tuum, quod est Deus, id est non [Col. 0872C] attribuam mihi hoc nomen quod est Deus, vel Antichristo, sed hoc nomen tuum esse considerabo, quoniam hoc nomen bonum summum significat, id est te et non aliud, et hoc est constans in conspectu interiori sanctorum tuorum, cuicunque non constet. Vel sic exspectabo, id est diligenter considerabo nomen tuum, id est magnificationem honoris nominis tui, id est, hoc considerabo, quod nomen tuum honorandum est magnifice, non nomen Antichristi, quoniam bonum est nomen tuum, id est honor nominis tui in conspectu sanctorum tuorum; quod est dicere: Ideo considerabo, quia video quod sancti tui reputant esse bonum hoc considerare.



IN PSALMUM LII.

Psalmi quinquagesimi secundi Titulus: In finem [Col. 0872D] pro Amalech intellectus David. Quoniam notissima est haec historia, quae in hoc titulo ad figuram inducitur, breviter eam innuit, cum dicit pro Amalech. Quae historia talis est: Amalecitae Siceleg civitatem parvulam, in qua filii David et uxor ejus habitabant, vi capientes, eosdem filios et uxorem captivos duxerunt. Quo audito David, manu maxima collecta, insecutus est eos, et devicit, et uxorem suam, et filios eripuit (I Reg. XXX). Figura quidem hujus historiae talis est. Per David Christus, per Amalech, qui dolens vel parturiens interpretatur, infideles ex utroque populo intelliguntur, qui fideles in hoc mundo persequuntur, et per tribulationes captivos ducunt, in eorum corporibus dominando: qui infideles [Col. 0873A] digne dicuntur parturientes et dolentes, eo quod hic semper mala opera ad poenas aeternas parturiunt de quibus in futuro sine fine dolebunt. Per uxorem David et filios ejus ab Amalech ereptos, denotatur Ecclesia primitiva specialis Christi sponsa, et alii fideles per ipsius Ecclesiae praedicationem et exemplum filii Christi facti, qui in futuro ab infidelium potestate penitus eripientur, cum aeterna gloria ditabuntur. Ipsi vero infideles in perpetuum damnabuntur. Tituli vero 178 verba sic exponuntur: Intellectus David in finem respicientis, habitus est pro Amalech; quod est dicere: Intellectus quem habuit David in componendo psalmum istum, habitus est pro Amalech, id est occasione Amalech. David dico respicientis in finem, id est in Christum, ac si [Col. 0873B] diceret: Amalech devictus a David significans infidelium collectionem, a quibus Deus suos eruet in futuro, causa fuit quare David intellectum haberet finis, id est Christi, respiciendo in ipsum finem, id est Christum, et propter hunc intellectum istum psalmum componeret ad honorem ipsius finis, considerando quod ipse finis, suos etiam erepturus, et infideles damnaturus. Introducit autem in hoc psalmo Propheta ipsum caput Christum, de infideli et insipienti populo suos persequente agentem, qui in persecutione fidelium Deum ultorem esse non reputant, quos corruptos in moribus, et Deo abominabiles esse dicit, propter iniquitates suas: quos etiam inexcusabiles esse ostendit, cum salutem sibi a Deo propositam contemnant, sese videlicet Christum [Col. 0873C] a Patre pro mundi redemptionem missum, a quo omnimodo declinant.

Demonstrat quoque ipsorum infidelium, et hic et in futuro damnationem, et fidelium et hic et in futuro salvationem.

Notandum sane quod cum psalmus iste superius in tredecimo loco sit positus, non absque ratione, eisdem fere verbis hic est repetitus. Cum autem in superiori loco titulus iste in quo inducitur historia de Amalech non praeponatur, sed solummodo psalmus David, nobis innuitur nondum victoriam Amalecitarum accidisse, cum a Propheta psalmus compositus fuerit. Si enim accidisset, titulus ibi praepositus esset. Postea vero Amalech devicto, et uxore David et filiis ereptis, videns ipse Propheta, negotium [Col. 0873D] victoriae hujus illud quod in psalmo de Christo praedixerat figurare, psalmum eumdem repetiit occasione hujus historiae, ut innueret hanc filiorum et uxoris ereptionem, ereptionis Christi filiorum futurae fuisse figuram. Sicut autem instruit hanc ereptionem negotium quoddam legis novae portendisse, innuit quoque cuncta legis veteris acta, ad legis novae negotia designanda praecessisse, Paulo apostolo sic attestante: Omnia in figura contingebant illis (I Cor. X, 11). Illos autem tres versus qui superius in hoc psalmo leguntur: in repetitione vero nec ipsi nec aliqua verba illis aequipollentia inveniuntur, asserunt quidam Prophetam non posuisse. Caeterum quia Paulus hos tres in Epistola [Col. 0874A] ad Romanos posuerat, uno versu modico hujus psalmi istis addito, propter Apostoli auctoritatem, in hunc psalmum perhibentur fuisse recepti. Ponit enim sic Apostolus. »Sicut scriptum est: Quia non est justus quisquam, non est intelligens, non est requirens Deum, omnes declinaverunt (Rom. III, 10-12),« etc. Illi vero tres versus hi sunt. Sepulcrum, etc. Quorum os, etc., contritio, etc. Quoniam vero psalmus iste superius ample, et prout nobis possibile fuit, diligenter expositus est. Cum etiam hic fere eadem littera sit et sententia, de eodem iterum agere prolixe superfluum esse judicantes, breviter eum attingere videmus esse idoneum, ut si quidlibet incognitum, cujus nondum tunc scientiam attigeramus, in superiori tractatu non posuimus, in [Col. 0874B] hoc saltem suppleamus. Sive etiam si hic pars aliqua diversa posita sit litteraturae, ipsam quoque nitamur pro posse nostro utcunque exponere. In primis autem dicendum est, quod cum superius dixissemus ipsum caput in hoc psalmo Judaeos exprobrare, sciendum esse non solum de Judaeis, sed generaliter de omnibus sui membrorumque persecutoribus in hoc psalmo agi posse.

Dixit insipiens Judaicus populus et gentilis, mei meorumque prosecutor, in corde suo: Non est Deus iste Christus, ut possit se ulcisci et suos. Vere uterque populus insipiens cum me saltem per opera et miracula mea meorumque, Deum esse non cognoscat. Quoniam vero dixerunt: Non est Deus, corrupti sunt, id est magis et magis corrumpentur interius [Col. 0874C] per excaecationem, et corrupti abominabiles facti sunt, id est exsecrabiles fient Deo, in iniquitatibus suis perdurando; ac si dicat: Non solum corrumpentur et abominabiles Deo erunt, ideo quod dixerunt: Non est Deus, sed etiam propter iniqua opera sua, et adeo corrumpentur: quod non est, id est non erit 179 inter eos qui faciat bonum opus. Potest quoque versus iste legi praeterite, sic: Hoc quod dixerunt: Non est Deus, inde contigit quia corrupti sunt, id est, excaecati et adeo corrupti, quod abominabiles facti sunt Deo. Et in hoc apparet eos esse corruptos et abominabiles, quod non est eorum aliquis qui faciat bonum opus. Bonum quidem multis modis dicitur. Deum enim dicimus bonum, verum et summum; bonum etiam dicuntur virtutes et opera quae per eas [Col. 0874D] exercentur; bonum quoque dicuntur omnes creaturae, secundum quod a Deo creatae sunt, unde legitur: Quaecunque auctore bono condita sunt, bona sunt. Bonum insuper diximus, beneficia, a qualicunque impensa, et si non sint virtutis alicujus exercitio facta. Quamvis autem insipientes corrupti sint et abominabiles, et dicant: Non est Deus, inexcusabiles tamen sunt de hac insipientia. Deus enim Trinitas prospexit misericorditer de coelo, id est de me humana natura super filios hominum universaliter, id est super omnes homines, ut videat, id est videre faciat, si est aliquis intelligens, aut requirens Deum, quod est dicere: Ut in aperto ponat qui sunt intelligentes et requirentes, et qui non. Ipsi vero omnes [Col. 0875A] insipientes declinaverunt se ab illo prospectu, id est, non curaverunt prospectum misericordiae, et simul cum declinatione inutiles facti sunt et sibi et aliis. Et ostendit quomodo inutiles sibi. Non est enim aliquis qui faciat bonum, non est qui usque ad unum fide perveniat, id est ad me qui sum unum et summum bonum, juxta illud: »Ego et Pater unum sumus (Joan. X, 30),« vel potest legi, Deus de coelo, etc. Sic, ne putarentur omnes homines corrupti, sic dicit: Dixi, insipientes esse corruptos. Filii vero hominum non sunt corrupti; nam Deus prospexit de coelo, id est per doctrinam apostolorum, super filios hominum, id est super fideles sese rationabiliter habentes, ut videat si est intelligens, aut requirens Deum, id est ut in evidenti ponat quis eorum est [Col. 0875B] recte intelligens aut requirens Deum, qui possit alios ad hoc instruere. Multi namque sunt fideles, qui non adeo sunt intelligentes, ut aliorum queant esse instructores. Dixi quod super filios hominum prospexit ut et per ipsos alii intelligerent. Insipientes vero nolentes per eos intelligere, omnes ab intellectu declinaverunt, etc.

Dixi, quod dicunt quod ego non sum Deus, sed nonne cognoscent in futuro omnes qui operantur iniquitatem, id est faciunt iniqua opera, qui devorant tribulationibus plebem meam, ut cibum panis, id est assidue: quod ego sum Deus quem modo negant, vere cognoscent? Hoc autem interrogative ponit, ut sic eos increpando a tali errore retrahat. Et ideo sic excaecati sunt, ut operentur iniquitatem, quia me [Col. 0875C] Deum non invocaverunt adjutorem, et quia illic trepidaverunt timore, ubi non erat timor habendus. Judaei scilicet timuerunt carnales observantias dimittere; gentiles vero idola sua non colere, quae utraque timenda non essent. Cum autem posuerit, trepidaverunt, non superfluo addit timore; multi namque trepidant non causa timoris, sed pro febre, vel aliqua re tali. Ideo autem sic excaecati sunt, quod Deum non invocaverunt, quoniam Deus Trinitas dissipavit ossa eorum, qui hominibus placent. Quod est dicere: Deus debilitavit ad modum rei dissipatae, quae debilis efficitur, liberum arbitrium et rationem eorum, ne eum invocare vellent, et non injuste dissipavit, sed ideo quia placent hominibus in persecutione [Col. 0875D] fidelium, id est ideo persequuntur eos ut placeant sibi invicem qui simpliciter homines sunt, non etiam Dei in eorum persecutione: Quod est dicere: Ut glorientur ad invicem. Et ipsi jam dissipati confusi sunt, id est confundentur omnino, hic scilicet ut plus excaecentur in futuro ut sine fine perdantur, ideoque confundentur, quoniam Deus sprevit eos pro malis meritis eorum. Facit autem quaestionem ut ipsemet solvat, sic: Dico quod Deus sprevit eos. Et quis Deus? Sequitur solutio. Ille qui ex Sion nascens dabit in hoc mundo salutare Israel, id est dabit salvationem fidelibus ne excaecentur contra 180 hoc quod dissipavit hic ossa insipientium, et contra hoc quod in futuro confundet ipsos. In futuro exsultabit Jacob et laetabitur Israel, id est gaudebunt fideles et majores [Col. 0876A] et minores, cum Deus Trinitas averterit captivitatem plebis suae Jacob et Israel, id est mortalitatem et passibilitatem.



IN PSALMUM LIII.

Titulus quinquagesimi tertii. In finem in carminibus intellectus David, cum venissent Ziphaei et dixissent ad Saul: Nonne David absconditus est apud nos? Hic etiam titulus juxta historiam positus esse videtur quae talis est: Cum a Saule David fugaretur, ad vicum Ziph nomine, ubi sui contribules habitabant, confugium faciens, ibi se abscondit. Ziphaei vero qui cum ejus essent consanguinei, eum occultare debuissent, Saulem adeuntes dixerunt ei: Quare non interficis David, cum eum nunc habeas interficiendi potentiam? Nonne enim absconditus est apud [Col. 0876B] nos, ubi eum potes invenire? Hoc dicto eum Sauli prodiderunt (I Reg. XXIII). Figura vero historiae hujus haec est: Per Ziphaeos David Sauli prodentes, qui florentes interpretantur, Judaei signabantur, qui cum in terrenis florerent, sui floris arrogantia commoti, Christum qui revera est David, Sauli prodiderunt, id est morti, metuentes amittere locum et gentem. Qui Christus secundum deitatem apud eos latebat, id est in carne quam de eorum sanguine in Virgine sumpserat, absconditus erat. Quare vero per Saulem mors figuretur, saepe jam dictum est. Verba quidem tituli, sic explananda sunt. Intellectus David Prophetae quem habuit in componendo hunc psalmum: David dico respicientis in finem, id est in Christum; in carminibus, id est in laudibus, quod [Col. 0876C] est dicere: Respicientis sic in finem, ut laudet eum componendo carmina, haec, id est hunc psalmum ad laudem ejus. Habitus est iste intellectus ab ipso Propheta, cum hoc fuerit quod venissent Ziphaei et dixissent ad Saul: Nonne David absconditus est apud nos, ubi potes eum interficere? Et post eum Sauli prodiderunt, quod est dicere: Propheta considerans Ziphaeos contribules suos, qui eum occultare debuissent, ad Saul venisse et ei dixisse: Nonne David absconditus est apud nos? et postea eum Sauli prodidisse, et per hoc negotium in se completum, intelligens sancto Spiritu Christi proditionem ad mortem a Judaeis faciendam praefigurari respiciendo in ipsum Christum, hunc psalmum in ejus laudem composuit. [Col. 0876D] In quo eum introducit secundum humanitatem, divinam Trinitatem orantem, ut eum in passione constantem faciat, ne timore cedat cum Ziphaei prodent eum Sauli. Orat quoque de resurrectione et pro inimicis, et ostendit passionem suam, pro qua eum oporteat orare, et promittit semetipsum esse voluntarie in cruce offerendum, contuitu resurrectionis, quod sacrificium causa est, quare Deus eum orantem debeat exaudire. Hoc vero quod positum est in titulo: Nonne David, nihil ad figuram videtur operari in psalmi intensionem, sed ad historiae ostensionem.

Deus Pater, salvum me fac, ne cedam. Me dico in nomine tuo, id est in honorem nominis tui perseverantem, juxta illud: »Non quaero gloriam meam, [Col. 0877A] sed ejus qui misit me Patris (Joan. VIII, 50);« et judica me sicut judicandus sum, faciendo scilicet resurgere in virtute tua, id est in potentia tua. Quod est dicere: Quia potens es ad me resuscitandum. Ostendit autem se dignum exauditione, cum non solum verbis, sed et affectione oret, cum addit: Oro salvum me fac et judica me, et hoc oro et affectione et verbis. Ergo, Deus, exaudi orationem meam affectione factam, et auribus percipe, id est, audi verba oris mei, id est, orationem quam verbis profero. Auribus percipe, dicit ad humanum modum. Necesse est autem ut orem te, ut me salvum facias ne cedam; quoniam alieni, id est Judaei qui deberent esse amici, cum sint contribules mei, ipsi vero sunt alieni a me facti, per superbiam et invidiam suam; insurrexerunt adversum [Col. 0877B] me, capiendo, verberando et blasphemando, 181 et ipsi fortes esse volentes, ad hoc ut me detineant in morte, quaesierunt animam meam, id est. quaerent ut auferant vitam meam. Et cum deberent considerare me Deum esse, et sic non persequi, non proposuerunt, id est non proponent ante conspectum suum interiorem, Deum verbum, mihi personaliter unitum, esse mihi auxiliatorem, quod est dicere: Non considerabunt me esse hominem et Deum. Diceret aliquis: Habesne Deum tibi personaliter unitum adjutorem. Respondit: Ita. Vere Deum proponere deberent. Ecce enim in praesenti est, quod Deus adjuvat me, faciens constantem, et ideo deberent constantiae meae contuitu, eum ante conspectum suum proponere: et Dominus mihi personaliter unitus, [Col. 0877C] susceptor est animae meae, id est suscipiet animam meam, ut ad corpus post tres dies reducat. Sequitur oratio pro inimicis sic: Quamvis insurgant adversum me, et quaerant animam meam, tantum oro, Domine, averte mala, quae merentur ab inimicis meis. Et disperde illos secundum quod mali sunt, in veritate tua, faciendo existere, id est in conformitate mei, qui sum veritas tua, juxta illud; »Ego sum, via, veritas et vita (Joan. XIV, 6),« vel potest esse concessio divinae justitiae, sic: Dico quod fortes quaerent animam meam detinere in morte, et ideo concedo, averte mala haec a me ne detinear et cedam, et da inimicis meis haec mala, scilicet ut ab hostibus Romanis vincantur, et in aeternum damnentur. Exponit autem partem malorum, cum addit: In veritate tua, id est in vero [Col. 0877D] judicio tuo et justo disperde illos, id est destrue per Titum et Vespasianum, vel disperde destructione mortis aeternae. Adjungit vero causam, quare debeat eum Deus exaudire sic: Oravi te, Deus, ut me salvum facias et judices, et dignum est. Nam voluntarie, id est libenter non invite, sacrificabo tibi memetipsum in cruce. Et post confitebor, id est veros confessores pariam nomini tuo, id est ad honorem nominis tui, Domine, quoniam bonum est confiteri, id est bonum est ut confessores pariam. Et ideo sacrificabo, quoniam certus sum quod ex omni tribulatione ista eripuisti, id est eripies me, faciendo immortalem, et oculus meus, id est consideratio mea, despexit super inimicos meos, qui modo inferiorem se reputant. [Col. 0878A] Quod est dicere: Despiciam, id est deorsum aspici faciam ipsos inimicos, super eos apparens, partem mihi subjugando, salvando scilicet, partem per mundum dispergendo. Et hoc est ac si diceret: Debes me orantem exaudire, ut a tribulatione eripias. Nam ideo sacrificabo tibi, quia fiduciam habeo, quod me ex omni tribulatione eripies, et post despiciam super inimicos meos qui me modo in humilitate positum despiciunt, id est inferiorem se reputant.



IN PSALMUM LIV.

Psalmi quinquagesimi quarti titulus. In finem, in carminibus, intellectus ipsi David, quod sic exponitur. Intellectus hujus psalmi ascribendus est ipsi David, id est Christo perseveranti, in carminibus, id est in laudibus, ut laudet Deum intentione, voce et [Col. 0878B] opere, non desistens etiam in ipsa passione, ubi potius Deus laudandus est. In carminibus dico perseveranti usque in finem, scilicet vitae, id est donec vita ejus per mortem crucis finiretur, vel sic perseveranti in carminibus usque in finem, id est usque in consummationem aeternitatis. Quod est dicere, perseveranti in carminibus, id est in Dei laudibus, et in prosperis et in adversis, donec Deus reduceret eum in perfectam et consummatam immortalitatem. Ubi vero ponitur in carminibus, solet saepius psalmus de Passione agere: et innuitur nobis quod sicut Christus in passione sua in laude Dei perseveravit, ita et nos in tribulationibus minime debemus a Dei laude cessare. In hoc autem psalmo introducitur caput orans, ne in passione cedat, et ut resurgat, [Col. 0878C] ostendens passionem suam, pro qua eum necesse est orare. Agit etiam de repulsione Judaeorum, et conversione gentium, de quorum Judaeorum damnatione et in corpore et in anima concessive agit; praedicit quoque se constantem futurum, et resurrecturum et ad coelos ascensurum, et hoc totum ad instructionem 182 convertendorum ponit, ut de salute sua Deum diligant, et in perditione infidelium sibi caveant, ne si a Deo discesserint, similiter damnentur. Unde dicit:

Exaudi, Deus, orationem meam, ut me resuscites, et immortalem facias et exaltes, et ne despexeris deprecationem meam, qua oro ne permittas me in passione deficere. Orare proprie dicimur, quando ad hoc precamur, ut aliquid consequamur, deprecari [Col. 0878D] vero quando ad hoc, ut aliquid incommodi prece nostra a nobis depellamus. Intende mihi, id est, da mihi intentionem perseverantiae in virtutibus, et in bono proposito meo, ut te scilicet assidue laudem. Et hoc modo, inquam, exaudi me, dando mihi intentionem. Hoc autem addit ex ingenti affectione, vel quia in passione labor maximus est, seu in qualibet exercitatione, ponitur exercitatio pro passione, dico exaudi. Et dignum est: nam si in exercitatione mea, id est in passione contristatus sum, id est contristabor pro Judaeis, quia doctrinae meae nolunt acquiescere ac si dicat: Ideo dignus sum ut exaudiat quia pro te ero in exercitatione passionis, et adeo prius ero, quod de inimicorum obstinatione incredulitatis [Col. 0879A] contristabor. Passio quidem exercitatio dicitur per similitudinem, eo quod sicut per exercitationem artium saecularium pervenitur ad divinae paginae notitiam, ita et per passionem pervenit Christus ad immortalitatis sublimitatem, vel sic. In exercitatione doctrinae meae, id est in perseveratione doctrinae meae, contristatus sum de Judaeorum obstinatione. Ostenso merito quo debeat exaudiri, praetendit necessitatem, sic: Oro, exaudi, et necesse est. Nam conturbatus sum a voce inimici, id est Judaici populi, et a tribulatione peccatoris ejusdem populi, scilicet antonomastice peccatoris; quod est dicere: Contristabor timore spontaneo secundum carnem. Qui timor continget a voce minantis Judaici populi, id est quia minabitur mihi mortem, dicendo: [Col. 0879B] Crucifige, et a tribulatione peccatoris, quia scilicet mihi tribulationem inferet, capiendo, ut latronem ducendo, conspuendo et verberibus affligendo.

Exponit autem cur a voce illorum conturbabitur sic: A voce eorum ideo conturbabor. Quoniam iniquitates quas habent declinaverunt, id est declinabunt a se in me, ut sic me possint interficere, ut cum ipsi seductores sint et blasphemi, me seductorem et blasphemum esse mentiantur. Unde legitur: »Si non esset hic malefactor, non tibi tradidissemus eum (Joan. XVIII; Marc. II).« Et alibi: »Hic blasphemat (Matth. XXVI; Joan. X).« Et a tribulatione timebo, ideo quia molesti erant mihi, id est praevideo quod molestam tribulationem mihi inferent. Et non propter merita mea, sed in ira, id est propter impietatem [Col. 0879C] irrationabilis irae suae. Quia dixerat se conturbandum esse, ne putaretur non sponte, sed invite conturbandus esse, repetit se conturbandum esse, ut determinet sic: Dixi: Conturbabor a voce et a tribulatione, et sic erit: quia cor meum conturbatum est, id est anima mea conturbabitur timore vocis et tribulationis. Et haec conturbatio erit in me, id est in meo jure. Quod est dicere: Potestatem habeo conturbandi et non conturbandi. Ac si dicat: Sponte mea conturbabor. Non solum vero timebo propter vocem et tribulationem, sed et formido mortis cecidit super me, id est continget mihi. Cum dicit cadet super me, innuit quod gravissima erit illa formido, adeo ut illum vehementer opprimat; a [Col. 0879D] similitudine rei ponderosae, quae si super aliquem ceciderit, nimis eum opprimit.

Ostendit autem istam formidinem per partes sic: Vere formido cadet super me, et non simplex formido, sed super me venerunt, id est ad mei oppressionem venient in me, timor in anima, et tremor in corpore, et non erit inanis timor iste, nam contexerunt me tenebrae, id est ex toto occupabit mors corpus meum, contegere ponit a similitudine rei, quae cum contegitur, penitus a re qua contegitur occupatur. 183 Mors dicitur tenebrae, eo quod oculos corporales tenebrosos faciat. Dico quia declinabunt in me iniquitates et molesti erunt in ira: et contristabunt me nolendo doctrinae meae acquiescere. Et tunc dixi, id est: Dicam et voce et affectione: Quis dabit [Col. 0880A] mihi pennas, sicut columbae, et volabo et requiescam? Istud sub interrogatione positum, oratio est, sed ex affectione nimia interrogative ponit. Majus enim pondus affectionis tales interrogationes habere solent. Ac si diceret: O Deus, mihi existenti sicut columbae, id est revera columbae. Ita scilicet simplici ut est columba, et sine felle irae et odii, et amore charitatis pleno ad similitudinem columbarum, quae ex dilectione sibi invicem oscula praebent, de pennas, id est agilitatem resurgendi, ut non differatur ressurectio mea usque in resurrectionem communem. Sed cito fac me resurgere, post tres dies scilicet. Pennas pro agilitate ponit, quia pennatae volucres agiles sunt. Et postquam dederis pennas volabo, id est, citissime ibo ad gentes per [Col. 0880B] praedicatores meos, non localiter: sed fide quia in me scilicet credent, et requiescam in eis, id est delectabor in eorum fide. Quandoquidem Judaei me repellunt, dico: Da mihi pennas. Nam mihi sicut columbae existenti, scilicet mihi carente felle amaritudinis, ad modum columbae; quis alius dabit pennas et volabo et requiescam? Nullus, nisi tu scilicet. Quia dixerat Quis dabit, etc., ne videretur hoc ex incertitudine sic posuisse, apostropham ad auditores faciens, se inde certum esse ostendit, praedicens quod volabit sic. Dixi: Quis dabit, etc. Cujus rei tamen minime sum incertus. Nam scio quod ecce, id est in praesenti, elongavi, id est elongabo a Judaeis fugiens, id est coactus ab eis, quia me respuunt, a similitudine fugientis, qui coactus de loco [Col. 0880C] aliquo discedit. Et post mansi in solitudine, id est in aeternum manebo in gentibus, quae solitudo dicebantur, eo quod desertae erant et ab omni opere bono et virtute, carentes doctrinae rore, a similitudine solitudinis, id est desertae terrae, quae omnium bonorum fertilitate caret; vel sic: Quis dabit mihi pennas, id est agilitatem resurgendi, et volabo, id est citissime tendam in immortalitatem et impassibilitatem; et requiescam, id est delectabor, qui hic multis anxietatibus affligor. Ac si dicat: Da mihi pennas, et volabo et requiescam. Nam quis alius dabit nisi tu? Nullus scilicet. Hujus etiam rei ostendit se certum esse, sicut et in sententia superiori, sic. Quamvis dixerim, Quis dabit et volabo, tamen [Col. 0880D] non sum hujusce rei incertus. Nam securus sum quia ecce in praesenti elongabo a morte fugiens, id est citus ad modum fugientis: et manebo perenniter in solitudine, id est in solitaria beatitudine. Et vere solitudo est beatitudo ejus. Cum ad tantum beatitudinis nemo praeter eum solum pervenerit, neque perventurus sit. Licet ad hanc omnes fideles perventuri sint. Quoniam autem dixerat: Quis dabit, ne putaretur ignorare ipsum datorem, addit: Dixi: Quis dabit, o auditores, et tamen non ignoro ipsum datorem pennarum: sed exspectabam eum, id est ego bene cognoscens, et exspecto et exspectabo eum patienter, sine murmure vel taedio, qui salvum me fecit, id est faciet, a pusillanimitate spiritus, id est ne habeam pusillanimem spiritum, deficiendo in passione. [Col. 0881A] Illi namque pusillanimem spiritum habere dicuntur, qui timore cedunt; et salvum me faciet a tempestate, id est a commotione mentis, ne commovear in passione ira et odio contra Judaeos. Bene quidem hujusmodi commotio tempestas dicitur, eo quod mentem turbat, virtutesque pessumdat, a similitudine aeris, quae vulgo tempestas dicitur, a qua aer perturbatur et segetes pessumdantur. Ait autem concessive de inimicis sic: Inimici declinabunt in me iniquitates et molesti erunt, et idcirco ab eis ad gentes volabo. Qui inimici, ut praevideo, postea praecipitabuntur ab honore, unde modo superbiunt. Et ita concedo, praecipita, Deus, eos ab honore, et quia possent 184 ab honore praecipitari sic, ut in patria remanerent, addit: et praecipitando divide [Col. 0881B] linguas eorum, id est divisas fac et diversas. Ac si diceret: Dum in patria sua sunt, una tantum eis lingua necessaria est. Sed tu eos ubique terrarum disperge, et sic eis erit necesse diversas linguas habere. Et hoc quod dico praecipita, non dico causa malevolentiae: sed pro malis meritis eorum: quoniam vidi in civitate, id est, in congregatione eorum, iniquitatem, id est iniquas cogitationes et opera iniqua, et contradictionem. Quod est dicere: Vidi eos iniquos in cogitationibus et operibus esse, et contradicentes veritati. Ideoque concedo, praecipita. Civitas per metonomiam pro congregatione ponitur, eo quod hominum congregationem contineat. Et hanc iniquitatem nunquam postponent; sed die ac nocte, id est, assidue: vel die ac nocte, id est et in [Col. 0881C] prosperis et in adversis circumdabit eam iniquitas, id est ex toto occupabit. A similitudine civitatis, quae ab hostibus circumdatur. Ostendit autem per partes ipsius civitatis iniquitatem eam circumdare, id est ex toto occupare, sic. Dico quod iniquitas circumdabit eam. Iniquitas dico existens super muros ejus, id est subjugans sibi principes ejus civitatis. Summos videlicet sacerdotes et scribas, et Pharisaeos, qui muri dicuntur, eo quod ad modum murorum munire doctrina sua minores deberent, cum alti sint in scientia. Et in medio ejus, id est in plebe, est labor et injustitia, id est laboratio ad habendam injustitiam. Quod est dicere: Laborant omnino ad hoc, ut injusti sint. Medium dicitur plebs, eo quod [Col. 0881D] a majoribus muniri debet. Sicut civitatis medium a muris munitur, vel sic: Die ac nocte circumdabit eam iniquitas, existens super muros ejus, id est praevalens custodiae murorum; ne muri possint eam munire, angeli scilicet, qui illis a Deo dati erant ad custodiendum, quorum ipsi custodiam per iniquitatem a se repellunt. Quod est dicere: Tanta est ejus iniquitas, quod muri eam custodire non possunt. Et ideo in medio ejus civitatis, id est in plenitudine ejus civitatis est labor et injustitia, id est laboratio ad injustitiam. Quod est dicere: Non pauci laborant ad injustitiam, sed tota plenitudo civitatis illius.

Quod dicit injustitiam esse in medio ejus, a similitudine hostium positum est, qui postquam medium [Col. 0882A] civitatis occupaverunt, circumquaque in ea dominari possunt. Ac si dicat: Injustitia totam illam civitatem occupavit. Vel sic ad litteram legi potest: Die ac nocte circumdabit eam iniquitas, existens super muros ejus lapideos, id est excellens altitudinem murorum ejus. Quod est dicere: Cum ipsius muri pro modo suo sublimes satis sint, altior tamen est eorum iniquitas pro modo suo. Et ideo in medio ejus, id est in aperto est labor et injustitia. Quod est dicere: Aperte et inverecunde laborant ad injustitiam. Quia illud quod in medio est, apertum est, medium pro aperto ponitur. Et exponit per partes injustitiam, sic. Et de plateis ejus, id est de publico, non defecit usura et dolus ad litteram. Ac si diceret: In plateis etiam aperte usuram et dolositatem [Col. 0882B] exercent, vel sic. De plateis ejus, id est de principibus, non defecit usura, id est nimia vindicta et dolus. Quod est dicere. Si aliquis in eos peccat, plus exigunt vindictae, quam sit offensio; a similitudine usurarii, qui plus pecuniae a debitore exigit quam commodaverit. Si autem aliquando nequeunt de peccantibus in se usuram accipere, id est manifestam vindictam, dolose contra eos agunt. Plateae principes recte dicuntur, eo quod per eorum regimen et doctrinam minores incedere debent, sicut per plateas itur. Quoniam vero de eis egerat concessive, posset aliquis dicere: Quare potius concedis hos praecipitandos esse, cum multi etiam sint gentiles qui tibi non obediunt, de quibus non dicis ut praecipitentur. Ad hoc autem sic respondet, ostendendo [Col. 0882C] causam quare potius isti sint non sustinendi quam gentiles, si ei maledixissent, et super 185 eum magna locuti fuissent: et respondendo facit ad eos apostropham increpative, et eos cum multi sint personaliter, singulariter hominem vocat, quia unum sunt in malitia. Dixi concessive, praecipita, et digne concessi. Indignum enim est ut te sustineam, id est, patienter differam penitus poenam tuam usque in futurum. Quoniam si inimicus meus, gentilis populus, qui nunquam mentitus est esse se amicum meum, sicut tu plebs Judaica mentiris, dicendo: »Magister, scimus quia verax es, etc., (Matth. XII, 14),« qui gentilis populus aperte mihi inimicatur, non habens mei fidem, maledixisset [Col. 0882D] mihi, non voce, sed re, id est, depressisset me in tribulatione, sicut tu maledices, id est, deprimes: utique sustinuissem, id est, patienter ejus poenam omnino distulissem usque in futurum, non concederem ut hic praecipitaretur sicut de te concedo. Et si is qui oderat me, aperte male vivendo, non fingendo se amicum sicut tu fingis: gentilis populus scilicet super me se extollens per arrogantiam, ad modum tui locutus fuisset ore magna, id est, superba sicut tu dicendo: »Omnis qui se regem facit, contradicit Caesari (Joan. XIX, 12),« et caetera talia, forsitam, id est, revera abscondissem me ab eo, id est, abscondissem potentiam meam ab eo, differendo vindictam usque in futurum. Non hic eum praecipitando, sicut te praecipitabo. Hoc autem quod praeterite posuit, sic legendum [Col. 0883A] est: Si inimicus meus malediceret mihi, sicut tu maledices, utique sustinerem. Et si is qui odit me super me magna loqueretur, revera absconderem potentiam meam ab eo. Tu vero populus Judaicus, existens homo, id est, animalis non spiritualis, unanimis, id est, amicissimus mihi simulatione, non re, non secundum omnes: sed secundum quosdam qui dolose mei familiaritatem appetunt, ut me redarguere possint: dux meus secundum illos quos constitui duces populi, licet bene illos non ducant, scilicet secundum summos sacerdotes et caeteros principes, qui claves scientiae habent, neque intrant, neque alios intrare permittunt (Matth. XXIII, 13); dicti tamen duces, quamvis non ducant, eo quod ducendi habeant officium: [Col. 0883B] et notus meus, id est, consanguineus, secundum quosdam, qui eadem tribu sunt: vel notus secundum quosdam, eo quod cum sim corporaliter nutritus, et cum eis ab aetate puerili conversatus: qui simul mecum capiebas dulces cibos, id est, dulcia praecepta legis, quae sibi sunt animae, et simul capiebas, id est, in eodem loco. In Synagogis scilicet et in templo. Quod est dicere: Omnes capiebamus, et in eodem loco, et in domo Dei, id est, in templo ambulavimus cum consensu, id est, cum concordia, ut ibi pariter sacrificia et alia instituta legalia compleremus. Tu, inquam, populus Judaicus, qui talis et talis es, ut dixi, es a me sustinendus? Minime. Quod est ac si diceret: Vere debeo concedere ut [Col. 0883C] praecipiteris, neque debeo te sustinere usque in futurum ultionem tuam protelando, quoniam tu es homo unanimis, dux meus et notus meus, qui simul mecum dulces capiebas cibos, et cum quo in domo Dei ambulavi cum consensu; et quamvis haec omnia sint, tamen contristabis et conturbabis me et repelles, cum deberes non repellere: sed mihi utpote regi et Salvatori tuo subjici, quem prophetarum testimonio cognoscere potuisti, et sic me laetificare. Ideoque dignus es omnino ut praecipiteris. Dico quod te non sustinebo, cum hoc et hoc sis, et tamen me et contristes et conturbes. Inimicum quidem gentilem populum, qui me aperte odit, sustinerem si mihi malediceret, et ab eo potentiam meam absconderem si super me magna loqueretur, cum non sit [Col. 0883D] notus, et unanimis, et dux meus. Non enim adeo dignus est gentilis populus damnatione, qui nunquam me per legem qua carebat cognoscere potuit, quantum tu, qui me per legis testimonium cognoscere potuisti. Et qui nunquam fraudulenter se mihi fecit unanimem; 186 nec est a me dux constitutus sicut tu, neque mihi exstitit consanguineus. Cum ponit tu vero homo. Illud vero non quantum ad sententiam, sed quantum ad ordinem litterae videtur operari.

Cum autem dixit maledixisset, ponitur maledicere pro deprimere, sicut benedicere saepe ponitur pro exaltare. Facta concessione de damnatione Judaeorum in hoc mundo futura, et ostensis causis quibus debeant hanc damnationem subire; agit consequenter [Col. 0884A] de damnatione in die judicii futura, sic: Dixi, praecipita et divide. Et non solum praecipitentur et dividantur: sed etiam quandoque, veniat mors perpetua super illos, qui ignorant me Deum esse, super plebem rudem scilicet, quae adhortatione principum in me peccat, et descendant in infernum viventes, id est, illi qui prudentes et scientes se interficiunt in me peccando, cum me Deum esse non ignorant. Mittit autem ad similitudinem historiae de Dathan et Abiron et eorum consentaneis (Num. XVI). Nam Dathan et Abiron, cum sacerdotio Aaronico contradicerent, et se contra Deum illius sacrificii dispositorem agere non ignorarent, multos quoque sibi consentientes, ignorantes tamen ipsos contra Deum agere haberent, a terra vivi absorpti, in infernum descenderunt. [Col. 0884B] Reliqui vero ignoranter eis consentientes, igne cremati sunt. Per Dathan igitur et Abiron, qui viventes perierunt Judaeorum pars illa portendebatur, qui cum Christum Deum esse non ignorarent, tamen erant illi contradicturi, et in ipsius Christi cognitione viventes et prudentes, in inferni damnationem erant descensuri. Per consentaneos autem eorum igne consumptos, qui ignoranter peccabant, Judaeorum pars illa figurabatur, quae cum Christum Deum esse ignoraret, eique contradiceret, infernali igne superveniente, et eos demergente, perituri erant, non quia vivi et prudentes, sed quia ex ignorantiae negligentia perverse agerent. Hujus autem historiae similitudini alludit, cum ponit. Veniat mors super [Col. 0884C] illos, qui ignorantes me Deum esse, mihi contradicunt, sicut super consentaneos Dathan et Abiron ignis venit, qui eos consumpsit. Et bene positum est super eos per similitudinem, ac si poneret: Sic eos perpetua mors opprimat, ne possint surgere inde et evadere, ad modum illorum, qui ab aliquo pondere supercadente adeo deprimuntur, ne surgere sit eis licitum. Et illi qui sunt viventes, id est, non ignoranter peccantes, descendant in infernum, id est, veniant in profundissimum interitum quod denotatur, cum dicit descendant. Descendere namque dicimus ad profunda venire, dico descendant in infernum, et veniat mors super illos, Quoniam nequitiae, id est, nequam opera sunt in habitaculis eorum, id est, in corporibus quae habitacula sunt animarum. Et nequitiae, [Col. 0884D] id est, nequam cogitationes sunt in medio eorum, id est, in corde quod dicitur medium, eo quod in medio corporis sit situm. Vel medium dicitur per simile eo quod per ejus mensuram corporum actus fiunt, sicut ad mensuram puncti, quod medium est, circulus constituitur. Cum vero addit: Ego autem, etc. Salutem suam annuntiat, ne videretur ex incertitudine orasse. Et hoc sic continuatur. Dixi quia illi sic destruentur, et hic et in futuro. Ego autem ad Dominum clamavi, intentione devotionis, et Dominus salvabit me. In perficiendo constantem, in vespere, id est in passione: quae contingit circa vesperum; circa nonam videlicet, quae praefigurabatur per agnum, qui [Col. 0885A] immolabatur in lege veteri ad vesperum. Et salvabit me in mane, id est in resurrectione quae continget in mane faciens immortalem et impassibilem. Et salvabit me in meridie, id est in ascensione quae circa meridiem erit, exaltando me super coelos, et mihi mundum totum subjiciens. Et ego narrabo per praedicatores meos omni mundo has salvationes postquam acciderint. Et cum adhuc futurae sint, annuntiabo eas discipulis meis, ut ipsi omnibus narrent, postquam factae fuerint. 187 Narrare quidem dicitur de praeterito: Annuntiare vero de futuro; vel sic: Dominus salvabit me vespere et mane, et meridie, id est et in prosperis et in adversis, ne me scilicet prospera elevent, nec adversa deprimant. Per vesperum et mane, quia tunc aer caret fervore, [Col. 0885B] prosperitas denotatur. In qua tribulationum fervor minime dominatur. Per meridiem autem, qui solis fervoribus exaestuat, adversitas intelligitur: in qua tribulationum fervoribus quilibet opprimitur. Et quia salvabit me per praedicatores, narrabo beneficia quae mihi dederit; et annuntiabo beneficia quae fidelibus meis in futuro retribuentur; vel sic: Narrabo per praedicatores minora beneficia, ab eo mihi jam data, scilicet immunitatem a peccato, et virtutem miraculorum, et exercitium operum bonorum, et annuntiabo majora beneficia quae dabit, scilicet immortalitatem et impassibilitatem, et totius mundi subjugationem. Dixi quod clamavi interius affectione, et non solum hoc, sed et voce orabo. Et hoc non est in libro, sed ex hoc intelligitur quod addit [Col. 0885C] et exaudiet vocem meam. Et hoc modo exaudiet, quod redimet, id est eruet animam meam in pace perpetua constituendam et hoc superius obscure positum est, cum dixit: Salvabit me vespere: sed ideo repetit aequipollenter, cum dicit redimet, ut lucidius post enarret et ostendat a quibus redimet, cum addit, ab his redimet qui appropinquant mihi. Et quia appropinquare est et ad bonum et ad malum, determinat hoc sic. Dico quod redimet a Judaeis, qui appropinquant mihi. Et necesse est ut ab his me redimat, quoniam erant mecum, id est sunt in familiaritate mea, inter multos existendo, id est ita ut sint in numero infidelium qui multi sunt, non in numero fidelium qui pauci. Quod est dicere: Sic [Col. 0885D] mihi appropinquant, ut infidelitatem suam non deserentes, insidientur mihi; ut redarguere queant, et occasionem meae mortis inveniant.

Annuntiata salute sua, annuntiat quoque duplicem inimicorum damnationem, de qua superius egerat concessive ubi dicit: Praecipita, etc. Et veniat mors, etc. Ut igitur hanc annuntiet consequenter damnationem, repetit quod superius posuit, ut confirmet sic. Exaudiet, inquam, Deus verbum me, ut redimat, et ex opposito humiliabit illos inimicos meos ab honore mundano, et terra sua praecipitando, Deus Verbum mihi personaliter unitum dico ante saecula existens, id est ab aeterno, quod ipsi dicunt mihi non unitum. Quod est dicere: Ego, qui Deus et homo sum secundum quod Deus aeternus, secundum [Col. 0886A] quod homo in tempore natus, humiliabo illos, quia ipsi solum me hominem considerantes negant ab aeterno existere. Diceret aliquis: Periitne adeo misericordia ut cum ipsi forsitan aliquando commutandi sint de impietate sua eis non misereatur Deus ne humilientur? Ad hoc autem sic respondet, dicendo eos nunquam esse commutandos. Dico quod humiliabit eos Deus Verbum, et merito. Non enim est illis commutatio, id est nolunt unquam de malitia sua commutari, ut boni fiant. Ac si dicat: Si commutarentur, non humiliarentur, sed quia nolunt commutari, humiliabit eos Deus, et ideo non est illis commutatio, quia non timuerunt Deum Verbum, id est non proposuerunt ante considerationem suam Deum verbum metuere. Quod profecto si timerent, [Col. 0886B] et commutationem expeterent.

Agit autem de damnatione in die judicii futura sic: Dixi quod Deus illos humiliabit, et non solum hanc vindictam de ipsis accipiet, sed adhuc extendit manum suam, id est adhuc amplificabit vindictam suam in retribuendo damnationem majorem pro malis meritis eorum. A similitudine percutientis, qui cum aliquem graviter vult percutere, valde manum extendit. Manus vero bene pro vindicta ponitur, eo quod manuum percussione, 188 de hostibus saepe vindicamus. Et merito extendet manum, quia contaminaverunt testamentum ejus, id est corruperunt legem ejus, male exponendo. Juxta quod in psalmo decimo legitur: »Quae tu perfecisti, destruxerunt (Psal. X, 3).« Contaminaverunt quidem legem, non quantum [Col. 0886C] ad ipsam legem, quae sancta est et munda, sed quantum ad suam sinistram interpretationem. Quod est dicere: Corruptam de lege dederunt expositionem. Apposita causa qua extendet vindictam, exponit ipsam vindictam sic: Dico extendet manum hoc modo, scilicet quod divisi sunt ab ira vultus ejus, id est dividentur in die judicii a regno Dei, quod temere habitare praesumunt. Et haec divisio continget ab ira Dei, id est propter hoc quod eis erit iratus. Quod autem dicit ira vultus ejus, humano more dicit, eo quod ira soleat in vultu notificari, nihil est plus ab ira vultus quam ab ira simpliciter, vel ab ira vultus ejus, id est ab ira mea quando in judicii die apparebo in majestate iratus. His a quibus neglectus [Col. 0886D] sum, veniens in humilitate pacificus, qui Dei vultus dicor et facies, eo quod per me Deus genus humanum misericorditer respiciat, sicut vultu quilibet respicit; vel sic legi potest, extendit manum suam in retribuendo. Dico quod non est illis commutatio de malo ad bonum, et hoc ideo quia non timuerunt Deum ut obedirent praeceptis ejus. Et licet eum non timerent, tamen extendit manum suam, id est amplam fecit largitatem misericordiae suae in retribuendo bona pro malis. Ut cum scilicet nequam essent, et legis praeceptis non obedientes, mitteret eis misericordiam, id est Filium suum, me scilicet qui eos ad viam vitae reducerem. Et ipsi non cognoverunt misericordiam Dei, sed contaminaverunt testamentum ejus, male exponendo, et detorquendo ad aliud, [Col. 0887A] quidquid ibi scriptum est de me, ideoque dividentur in futuro ab ira vultus ejus. Quod dicit manum extendit, a similitudine ponit, quia cum alicui beneficia impendere volumus, ipsi manum extendere solemus. Dico quod illi dividentur a regno Dei, et ex opposito »cor illius Dei appropinquavit (Matth. XXV, 34),« id est appropinquabit regno Dei, ut illud possideat. Unde legitur: »Venite, benedicti Patris mei, possidete regnum quod vobis paratum est ab origine mundi (Matth. XXV, 34).« Cor Dei boni dicuntur eo quod ejus secreta sciunt, vel usualiter cor Dei dicuntur. Amicissimos enim nostros, cor nostrum vocare consuevimus. Et merito appropinquabit cor illius. Quia non contaminavit Testamentum, sed sermones ejus molliti sunt illi super oleum, id est praecepta [Col. 0887B] ejus quae austera aliis videbantur, mollia ad intelligendum et levia facta sunt, suo modo plusquam oleum molle sit et leve suo modo.

Quia dixerat molliti, etc., eo quod molle solet aliquando poni pro fragili et invalido, ne hic similiter poni videatur pro fragili et invalido, addit, et ipsi sermones sunt jacula ipsi cordi. Quod est dicere: Quamvis dixerim sermones esse molles quodam respectu, tamen jacula sunt alio respectu dicenda, eo quod cum eis catholicae fidei adversarios fideles repercutiunt, sicut jaculis hostes percutiuntur. Quoniam vero sermones dixerat esse jacula, unde datur intelligi, quod fideles aliquando tribulationes et rixas ab infidelibus patiuntur. Adhortatur ne timeant, si aliquando persecutionem passi fuerint, sed [Col. 0887C] omne onus curarum suarum super Deum rejiciant, et ipse bene inde eos expediet. Dixi quia sermones Dei sunt jacula cordis Dei, id est fidelibus contra infideles. Qui infideles si contra te tribulationes et rixas moverint, o cor, ne timeas, ne sis sollicitum, sed jacta super Dominum curam tuam, id est pone super eum omne onus sollicitudinis tuae, a similitudine ponderis, quod super aliquem ponitur. Quod est dicere: Noli sollicitus esse quomodo possis evadere, sed securus esto, et omnem curam salvationis tuae Domino attribue, et ipse Dominus 189 te enutriet in sermonibus suis, id est pascet et confortabit ut fortis sis et prudens hujusmodi jaculis hostes referire. Et si corporea tribulatio tibi ab [Col. 0887D] hostibus illata non fuerit, non dabit Deus tibi justo fluctuationem, id est non permittet te fluctuare, id est laborare, cum hoc sit quod es justus; quod est dicere: Propter justitiam tuam sic te constantem faciet, quod nullo modo fluctues. Facit apostropham ad Deum agens, annuntiando de impiorum morte perpetua sic: Dixi quod cor non fluctuabit.

Eos vero qui cor tuum persequuntur, deduces tu Deus Verbum qui potens es, id est, deduci permittes a malignis spiritibus. In puteum interitus, id est, in profundissimum interitum. Unde non poterunt emergere, a similitudine putei profundissimi. In quem si quis ceciderit, non poterit inde exsurgere, de quo puteo interitus legitur: »Os ejus claudetur, vermis ejus non morietur, nec ignis exstinguetur [Col. 0888A] (Isai. LXVI, 24).« Et hoc est ac si poneret: Non solum ab ira vultus ejus dividentur, quod valde miserum est, sed etiam post divisionem in puteum interitus deducentur. Et merito: nam ipsi viri sanguinum existentes et dolosi non dimidiabunt dies suos; praeposteratio, ipsi dolosi cum per blanditias bonos sibi conformare nituntur, et post quia blanditiis non praevalent; existentes viri effusores sanguinum, id est, aperte et per effusionem sanguinis eos a sanctitate retrahere cupientes, non dimidiabunt dies vitae suae, id est, non discernent, ut cum partem praeteritam nequam operibus, et cogitationibus impenderint, futuram bonae operationi et cogitationi attribuant. Quod est dicere: Nunquam saltem partem aliquam vitae suae sancte et innocenter deducent; [Col. 0888B] sed omnibus diebus suis nequiter vivent.

Ideoque juste deducentur in puteum interitus; vel sic: Diceret aliquis: Dicis quo deducentur, nonne prodest eis ut non deducantur, quod aliquando bene operantur ad horam, et post deficiunt? Contra hoc sequitur remotio sic: Vere deducentur, et si bene operentur ad horam, et post deficiunt.

Nam viri sanguinum et dolosi, non dimidiabunt dies suos. Quod est dicere: Non licet eos dimidiare dies suos; ut alternatim partim Deo, partim vero serviant diabolo, juxta quod Dominus in Evangelio dicit: »Non potestis Deo servire, et mammonae (Matth. VI, 34);« vel sic potest legi: Ut spectet ad hoc quod superius positum est, ubi dicitur: Humiliabit illos Deus a regno. Dico quod humiliabit eos [Col. 0888C] Deus, et haec humiliatio non diu morabitur. Nam viri sanguinum et dolosi non dimidiabunt in terra sua dies suos, ac si poneret: Putant se fore ibi de generatione in generationem, omnibus diebus, quibus mundus iste durabit, sed nec per medietatem dierum illorum, quos sibi et filiis suis attribuunt, ibi erunt cum in quadragesimo secundo anno inde sint expellendi. Dixi quod ipsi deducentur in puteum interitus, ego autem sperabo in te, Domine. Quod est dicere: Mei autem non sperabunt in terrenis sicut infideles faciunt, sed in te sperabunt, id est, spem salvationis ponent. Ideoque non deducentur in puteum interitus.



IN PSALMUM LV.

[Col. 0888D] Psalmi quinquagesimi quinti titulus. In finem pro populo qui longe factus est a sanctis ipsi David: in tituli inscriptione, cum tenuerunt eum Allophyli in Geth. In hoc autem titulo, etsi quaedam verba videantur esse posita juxta historiam, videlicet ista, cum tenuerunt eum Allophyli in Geth. Sunt tamen ibi quaedam apposita, quae nos plane revocant ab historiae intellectu, ubi dicitur in finem pro populo, qui longe factus est a sanctis. Haec enim verba nusquam in historia leguntur. Unde supradicta verba: haec scilicet cum tenuerunt eum Allophyli in Geth, secundum interpretationem solummodo accipienda sunt. Per hanc quidem vocem quae est Allophyli, qui alienigenae interpretantur, Judaei intelliguntur, qui prius existentes filii, modo vero facti sunt alienigenae, [Col. 0889A] id est, alieni, juxta quod in psalmo decimo septimo legitur: 190 »Filii alieni mentiti sunt mihi (Psal. XVII, 48).« Per Geth quidem qui torcular interpretatur, passionis pressura notatur, eo quod torcularis esse solet premere. Hoc notato, ad tituli verba exponenda accedamus.

Psalmus iste est agens pro populo Judaico com mutando per fidem, in finem, id est, in conformitatem et subjectionem Christi, qui finis est prophetiae et legis, pro populo dico, qui longe factus est a sanctis, id est, valde dissimilis factus est ab apostolis, et aliis fidelibus veteris legis, qui Christum regem Judaeorum esse crediderunt, sicut fuit Joseph ab Arimathia et Nicodemus, et Gamaliel aliique multi et eorum contemporanei, et ante tempus eorum existentes. [Col. 0889B] Dico quod longe factus est a sanctis, in hoc scilicet longe factus est in inscriptione tituli facta ipsi David, id est, Christo a Pilato: quae inscriptio haec est: »Jesus Nazarenus rex Judaeorum (Joan. XIX, 19).« In tituli inscriptione dico commutata ab eodem populo, cum Allophyli, id est, ipse populus existens Allophyli, id est alieni. Prius autem filii tenuerunt eum in Geth, id est, putaverunt eum tenere in pressura mortis, ne resurgeret. Commutavit enim iste populus titulum, quantum ad credulitatem suam dicens ad Pilatum: »Noli scribere rex Judaeorum, sed quia ipse dicit: Rex sum Judaeorum (Ibid., 21).« Et hoc totum est, ac si dicat: Psalmus iste agit pro utilitate populi Judaici, qui [Col. 0889C] prius longe factus est a sanctis, per hoc quod commutavit inscriptionem tituli et voce et affectione, cum ipse alienus voluit Christum in morte detinere: nolens videlicet Christum regem suum esse. Qui populus commutandus est ab incredulitate et duritia sua, in fidem Christi. Et bene dicitur psalmus iste agere pro utilitate populi commutandi. Cum enim in superiori psalmo de passione, et de parte populi damnanda agens, Christus introductus sit. Introducitur in hoc orans ante passionem ne cedat, et ut resurgat. Ostendens passionem suam, et populi salvandi commutationem. Quod ad ejus utilitatem dicit, ut per hoc quod ejus commutatio praedicitur, ad ipsam commutationem incitetur.

Miserere mei, Deus, ut me constantem facias et [Col. 0889D] resuscites, et necesse est ut hoc orem, et dignum etiam est ut miserearis; quoniam Deum me et Creatorem conculcavit homo, id est, conculcabit Judaicus populus, qui homo est, id est, creatura: quod indignum est ut creatura Creatorem conculcet. Cum dicit conculcavit, alludit similitudini de torculari, quia posuerat in titulo Geth, quod interpretatur torcular: torcularis enim est uvas conculcare, vel sic: Conculcabit me homo, id est, Judaicus populus, qui simpliciter est homo, id est, animalis non utique spiritualis. Exponit vero quomodo conculcabit, cum adjungit: Dico conculcabit: ita scilicet tribulavit me, id est, cruciabit tribulationibus tota die passionis meae, impugnans me verbis dicendo: »Hic dicit: Possum destruere templum Dei (Matth. XXVI, 61),« [Col. 0890A] etc. Bene quidem ponit tota die. Nunquam enim illa die ab ejus tribulatione et impugnatione cessaverunt, vel sic tribulavit me in die passionis, impugnans me prius ante passionem verbis maledicis, tota die, id est, assidue, dicens: »Daemonium habes (Joan. X, 20),« et caetera similia. Notandum autem, hic Christum introduci agentem ante tempus passionis suae. Quoniam autem se conculcandum esse praedixerat, ne videretur pro meritis suis esse conculcandus, repetit addendo causam conculcationis sic: Dico quod conculcabit me homo, et non in Deo quod promeruerim; sed conculcaverunt me inimici mei tota die, id est, conculcabunt me tota die passionis, ideo quia sunt inimici mei. Quod est dicere: Inimicitia sola erit causa, non aliquod meritum meum. [Col. 0890B] Ne videretur autem quod timorem habiturus esset in ipsa conculcatione, removet hoc sub interrogatione sic: Dixi quod me conculcabunt, et quoniam multi bellantes et verbis et tribulationibus erunt adversum me, qui alti erunt, id est, superbi in dominatione, quae permittetur eis in me, timebo 191 ego ab altitudine diei, id est, habebo timorem propter superbiam dominationis temporalis et brevis. Quod est dicere: Timebo quod eorum altitudo, id est, dominatio ducens me ad mortem, sit causa quare detinear in morte. Nequaquam. Cum ponit diei, innuit quia brevi tempore duratura est dominatio illa, quoniam dies unus breve tempus est. Ac si poneret, non generabitur mihi timor, non resurgendi ab altitudine, [Col. 0890C] quae per diem solum duratura est. Ego vero in te sperabo. Ac si diceret: Non timebo, sed ego qui sum innocens, justus, tibi obediens, sperabo resurrectionem, in te, id est, in consideratione potentiae et misericordiae tuae. Notandum autem quod ante passionem, cum ipse passioni proximus esset, ad instructionem suorum sponte Christus timuisse perhibetur. In passione vero jam positus, timuisse non legitur. Quia vero sperare sine bona vita, non spes, sed praesumptio dicenda est, addit: Dico sperabo, quae spes praesumptuosa non erit, nam ego ante passionem in Deo existens, id est, in operatione et laude Dei, laudabo sermones, id est, laudabiles ostendam bona vita mea praedicationes meas. Quod est dicere: Bene vivendo praedicationem meam laudabilem [Col. 0890D] ostendam. Unde in Actibus apostolorum legitur: »Coepit Jesus facere et docere (Act. I, 1).« Nam si ea quae praedicabat opere non complesset, non utique ejus praedicatio laudabilis exstitisset.

Quoniam vero dixerat in te sperabo (in passione scilicet) ne videretur innui ante passionem non sperare, addit non solum in passione sperabo, sed et in Deo speravi semper ideoque non timebo quid faciat mihi caro. Quod est dicere: Neque timebo propter eorum altitudinem, ut in morte detineat, neque timebo tribulationes et blasphemias et insidias quas facient mihi illi qui solummodo carnales sunt, non etiam spirituales. Exponit autem quid facient per partes, sic: Hoc scilicet mihi faciet caro tota die, id est, jugiter exsecrabantur, id est exsecrabilia judicabunt [Col. 0891A] verba mea, dicendo: »Abraham mortuus est prophetae, et tu dicis: Si quis sermonem meum servaverit, mortem non gustabit in aeternum (Joan. VIII, 52),« et caetera similia. Et ideo exsecrabuntur verba mea, quia omnes cogitationes eorum erunt adversum me, et quia multi cogitant adversum aliquem, non ut ei noceant, sed ut eum secundum quod perversus est, destruant. Addit: In malum erunt cogitationes eorum, non in bonum. Quod est dicere: A malis cogitationibus quas adversum me cogitabunt, procedet exsecratio verborum meorum. Unde in Evangelio legitur: »Ex abundantia cordis os loquitur (Luc. VI, 45),« et ipsi exsecrantes inhabitabunt familiaritatem meam, et abscondent causam inhabitationis: non quantum ad me, qui omnia video; sed [Col. 0891B] quantum ad existimationem suam. Quod est dicere: Cum ipsi mala intentione inhabitent, bona intentione se inhabitare fingent. Ostendit vero quare inhabitabunt, addendo sic: Dico inhabitabunt, et ipsi inhabitantes observabunt calcaneum meum, id est exspectabunt finem meum, ut cum in principio nihil in me habeant quod notent, saltem quod possint redarguere in fine inveniant. Bene quidem calcaneus pro fine ponitur, eo quod sit finalis corporis pars. Vel sic observabunt, id est exspectabunt calcaneum meum lapsurum. Quod est dicere: Exspectabunt an forte me viderint in aliquo crimine labi. Quia per calcaneum aliquis labitur, calcaneus pro lapsu ponitur. Sententia quidem eam in his verbis concipitur, quae etiam in superioribus. Dixi quod observabunt [Col. 0891C] calcaneum meum. Sicut sustinuerunt animam meam, id est utpote illi qui sustinebunt vitam meam, id est quibus erit vita mea oneri et taedio, et ad modum alicujus, pondus aliquod grave sustinentis, cui pondus illud maximo taedio est. Quod est dicere: Hoc quod vita mea erit eis taedio, causa erit quare me observabunt. Agit autem de inimicorum commutatione et salute sic.

192 Dixi quod me conculcabunt, et exsecrabuntur, et calcaneum meum observabunt. Et quamvis haec omnia perverse faciant, tamen pro nihilo, id est sine aliquo merito eorum, salvos facies eos; hic ab originali crimine, et ab actualibus, vel sic: Dico quod in me calcaneum observabunt. Et tamen salvos facies [Col. 0891D] illos pro nihilo, sicut pro nihilo, id est, sine causa sustinebunt animam meam. Sententia fere eadem est quae et superius, sed distinctio mutatur, et in superiori lectione sicut, pro utpote legitur. Hic autem comparative accipitur. Et priusquam salvos facias, confringes populos, id est multitudines inimicorum secundum quod mali sunt, in ira, id est in cognitione irae tuae futurae. Quod est dicere: Per cognitionem irae tuae, quam eis dabis, confringetur eorum impietas. Cum ponit populos pluraliter, innuit quod non pauci erunt, sed multi; sicut una die tria millia, alia vero quinque leguntur conversa fuisse (Act. II, 41; IV, 4). Et ipsi priusquam confringantur. O Deus, vitam meam annuntiavi tibi, id est ipsi mei futuri, annuntiabunt tibi per confessionem feditatem [Col. 0892A] vitae suae. Et hoc totum est ac si sic poneret: Mei annuntiabunt peccata sua per confessionem, et tu illos confringes secundum quod peccatores sunt, et sic salvos facies illos hic, et per hoc quod hic illos salvabis, in futuro posuisti in conspectu, id est pones in praesentia et beneplacentia tua lacrymas meas, id est ipsos eosdem pro quibus saepe lacrymosas preces fudi. Vel lacrymas meas per emphasim, id est, pro quorum morte lacrymatus sum in morte Lazari (Joan. XI, 35). Notandum enim eum tunc non pro Lazaro flevisse, qui mox resuscitandus erat, sed pro illis quorum mors in morte Lazari figurabatur, qui adeo scilicet in peccatis mortui erant quod jam aliis malo exemplo suo fetebant, ad modum Lazari quatriduani (Ibid., 39). [Col. 0892B] Dico quod salvabis, et quod pones eos in conspectu tuo, sicut et, id est etiam in promissione tua est haec constans, id est promisisti per prophetas, quorum promissionem et ipsum confirmat Evangelium, ubi angelus Joseph viro Mariae salvatorem nasciturum enuntians, ait: »Salvum faciet populum suum a peccatis eorum (Matth. I, 21).« Et hoc est ac si diceret: Et hoc ego annuntio, et tu hoc promisisti. Dixi quod annuntiabunt et confringes, etc., et tunc ipsi inimici mei convertentur ad me retrorsum incedentes, id est mei sequaces, a similitudine illius qui aliquem sequitur. Quod est dicere: Bene vivent ad mei conformitatem, mei prout poterunt sequaces effecti. Dico quod convertentur, et non solum in [Col. 0892C] prima aetate suscipies eos, vel in secunda; sed in quacunque die invocavero te, id est in quocunque tempore aetatis invocabunt te per veram compunctionem, sic ut post non revertantur. Juxta illud propheticum: »In quacunque hora peccator ingemuerit (sicut ingemendum est) salvus erit (Isai. XXX, 15, secundum LXX).« Quia vero dixerat, mei annuntiabunt vitam suam, quoniam annuntiatio nequit esse, nisi prius habeatur Dei cognitio, subdit: Dico quod annuntiabunt, et prius ecce, id est in praesenti, cognovi quod Deus meus es, id est fide cognoscent mei, quod tu es Deus eorum. Et quia fides sine operibus mortua est, ipsi existentes in Domino, id est in operatione Domini, laudabunt verbum, id est laudabile ostendent verbum suum, bona vita [Col. 0892D] sua, in Deo et in Domino idem est. Sed verbum et sermo differunt. Sermonem namque proprie et usualiter dicimus quando aliquis non composito scripto, vel composita et ornata locutione, sed vulgari loquitur ad aliquem, aut ad plures. Verbum autem quando compositione Latinitatis seu vulgaris locutionis ad quemlibet agit. Et hoc totum est ac si poneret: Postquam fide Deum cognoverint, bene operabuntur, et sic et sermonem et verbum suum laudabile esse ostendent. Si enim male viverent, contemptibilia esse facerent. Juxta illud beati Gregorii, »Cujus vita despicitur, restat ut praedicatio despiciatur« (hom. 21 in Evang.), vel sic legi potest, ut tota Trinitas hic denotetur. Dixi quod annuntiabunt, et ut annuntiare valeant, ecce in praesenti cognovi, [Col. 0893A] 193 id est, cognoscent quia Deus meus est, id est Deus Pater, est Deus meorum. Quod est dicere: Cognoscent Deum Patrem, et in Deo Patre, id est in aequalitate Dei Patris, laudabo, id est laudabunt Verbum; id est Filium scilicet: et in Domino laudabo sermonem, id est in aequalitate Domini Spiritus laudabunt me Filium, qui sermo sum Patris, per quem dixit, id est disposuit, et facta sunt omnia (I Joan. I, 3). Et hoc totum est ac si diceret: Cognoscent Patrem esse Deum, et me quem prius aequalem Patri esse negaverunt et contempserunt, cognoscent Deum aequalem Patri et Spiritui; et sic me laudabunt fide, opere, et devotione. Et cognoscendo et laudando Deum Trinitatem, in ipso Deo speravi, id est spem salvationis aeternae habebunt, [Col. 0893B] ideoque non timebo, id est non timebunt, quid faciat mihi homo, id est sibi homo, id est persecutor, qui solummodo homo est, id est animalis non spiritualis. Quod est dicere: Non timebunt tribulationes, mortem, damna terreni census, quae sibi inferentur a persecutoribus; diceret aliquis: Vere timendus est persecutor, quia auferet terrena bona, et postea non habebunt unde legalia vota solvant, contra quod subjungit. Dico quod non timebunt quid faciat sibi homo, neque timendum est; nam licet auferat terrena, non tamen auferre potest quin tibi sacrificent: in me enim, id est in meis sunt vota, id est sacrificia tua, quae reddam, id est reddant tibi, laudationes scilicet. Quod est dicere: In se habent quod tibi sacrificabunt, scilicet ut te [Col. 0893C] laudent voce, opere, et devotione, quod nullus persecutor potest eis auferre, et dignum erit ut reddant. Quoniam eripuisti animam meam de morte, id est eripies animam meorum de multitudine peccatorum per quae venirent ad mortem, nisi eis indulgeres; et postquam eripies a morte per peccatorum indulgentiam, eripies pedes meos, id est affectiones meorum a lapsu, ne corruant a sanctitate per malam concupiscentiam aliquam, ut placeam, id est placeant Deo in lumine viventium, id est in conformitate mei positi, qui sum lumen omnium in perfectione virtutum viventium, non in peccatorum mole mortuorum. Quod est dicere: Ideo eripies ut tibi placeant conformes mei facti, qui sum illuminator [Col. 0893D] omnium bene viventium. Ipsi dico placeant coram Deo existentes, id est in manifesta cognitione Dei, ut eum revelata facie specialiter videant a similitudine illius qui manifeste videt eum coram quo est.



IN PSALMUM LVI.

Titulus quinquagesimi sexti. In finem ne corrumpas [disperdas], ipsi David. In tituli inscriptione, cum fugeret a facie Saul in speluncam. In hoc titulo sicut in superiori quaedam verba secundum historiam videntur apposita, quae sunt haec; cum fugeret a facie Saul. Sed quod adjungitur non in speluncam, sed in spelunca non procedit, si ad historiam referatur. Est etenim ibi positum in speluncam, cum expositores habeant in spelunca. Legitur [Col. 0894A] quippe David, Saule persequente in speluncam fugisse (II Reg. XXII): illud quoque quod apponitur in titulo, scilicet in tituli inscriptione, nullatenus ad historiam videtur attinere, cum David prophetae nusquam legatur inscriptio tituli facta fuisse. Idoneum ergo videtur, non juxta historiam, sed juxta vocis interpretationem, titulum hunc accipere; qui sic exponitur. Psalmus iste spectans in finem, id est in Christum, adhortatur ne tu quicunque lector corrumpas David, id est Christum, quantum ad te. Et ostendit in quo non corrumpas, addendo sic: Ne corrumpas dico, in tituli inscriptione facta ipsi David, id est Christo a Pilato. Quam in superiori psalmo ostendimus. Quod est dicere: Ne corrumpas inscriptionem tituli, id est illud quod in inscriptione [Col. 0894B] tituli notatur, scilicet Christum regem esse. Quod tu corrumperes, quantum ad te; non quantum ad eum si eum regem esse denegares, vel affectione, vel voce, vel negligentia praeceptorum ejus, sicut Judaei corrumpere voluerunt, quando eam commutaverunt: Dico ne corrumpas, David, in tituli inscriptione 194 commutata, facta ipsi David, cum fugeret a facie Saul in spelunca. Quod est dicere: Ne corrrumpas, cum hoc sit, quod ipse latens in spelunca, id est in humanitate, secundum divinitatem fugit, id est ad modum fugientis omnino discessit: a facie Saul, id est a praesentia cognitionis Judaici populi. Ac si poneret: Judaicus populus ideo corrupit inscriptionem tituli commutando eam, [Col. 0894C] quia ipse Christus latens in humanitate, discessit ab ejus cognitione, id est non cognovit eum esse Deum. Sed tu, lector, ne corrumpas ideo, quod in spelunca latens, id est in humanitate, fugit a facie Saul, id est a praesentia cognitionis Judaici populi, qui bene dicitur Saul, id est appetens mortem per mala opera sua, vel ideo dicitur Saul, quia persecutus est Christum, sicut Saul persecutus est David. Spelunca quidem humanitas recte dicitur, eo quod humilis fuit, et in ea divinitas latuit, sicut spelunca humilis res est, et in ea latere aliquis potest. Notandum quod, cum dicamus hunc psalmum adhortari lectorem ne corrumpat, non tamen aperte hoc admonet. Sed si bene ejus verba notentur, innuit non esse corrumpendum. Introducitur enim in hoc psalmo Dominicus [Col. 0894D] homo, orans ante passionem, ut in passione Deus se constantem faciat et resuscitet, et ostendit passionem suam. Agit vero postea de resurrectione et exaltatione, et totius mundi subjugatione, per quod datur intelligi eum Dominum esse et regem, cum resurrecturus sit et exaltandus, et sic ei sit totus mundus subjiciendus ad regendum, et per hoc innuit lectori inscriptionem non esse commutandam nec corrumpendam, cum ipse Christus rex sit omnium.

Miserere mei, Deus Pater, ut constantem facias, miserere mei, ut resuscites et exaltes, vel sic: Miserere mei ut constantem facias et resuscites et exaltes; et miserere mei, id est meorum ut morte mea salventur. Et dignum est ut hoc facias: Quoniam [Col. 0895A] anima mea confidit in te, id est in tua misericordia, et potentia, et justitia. Dico quod in te confidit anima mea, et adhuc sperabo in umbra alarum tuarum, id est in refrigerio protectionis tuae, donec transeat iniquitas, id est donec consummetur in me mors, quam Judaei inique operabuntur. Quod est dicere: Sperabo in protectione tua indesinenter, donec a morte liberer, quae protectio est mihi refrigerium a tribulationis aestu, sicut umbra refrigerium est a calore solis aestuantibus. Alas ponit pro protectione, eo quod alis protegit avis pullos suos a pluvia et aestu, et rapacium volucrum impetu. Notandum sane certius esse confidere quam sperare; sed hic tamen pro eodem accipitur, nisi quod unum praesens est, scilicet confidit, alterum autem [Col. 0895B] futurum, scilicet sperabo. Dixi quod sperabo, et non solum hoc, sed etiam clamabo, et devotione, et voce, et opere, ad Deum altissimum. Ac si dicat: Cum altissimus sit, et altitudo dignitatis ejus expostulet ut intense clamem, clamabo ego intense, Deum, inquam, qui benefecit mihi. Benefecit, et praeterite intelligendum est, et future, quasi diceret: Ideo clamabo, quia jam mihi beneficia contulit, et adhuc alia conferet. Exponit autem quod beneficium contulit, cum addit, misit de coelo. Ac si dicat: Hoc beneficium mihi humanae naturae contulit, quod de coelo misit Verbum, quod mihi personaliter uniretur, et immunem me faceret a peccato. Notandum autem, quod Verbum non est de coelo missum localiter. Absit enim, Deum localem esse confiteri! [Col. 0895C] Sed quod dicitur, de coelo misit Deus Pater Verbum, sic exponitur. Verbum cujus solummodo notitiam habebant cives coelici, de coelo, id est de cognitione civium coelestium, misit, specialiter ad cognitionem hominum, cum fecit ipsum humanae naturae personaliter uniri. Quod est dicere: Cognitionem ejus quam habebant cives coelici, ab ipsis usque ad homines dilatavit per humanam naturam cui unitum est. Exponit etiam beneficia quae humanae naturae conferet, cum addit: Dico quod misit de coelo Verbum, sed et per ipsum Verbum liberavit, id est liberabit me, humanam 195 naturam innocentem et sanctam a potestate Judaeorum, et dedit, id est dabit in opprobrium, dispergendo eos [Col. 0895D] ubique conculcantes me, id est Judaeos affligentes me morte et vilipendentes, a similitudine rei vilissimae, quae conculcatur.

Quia vero dixerat, misit de coelo, et non exposuerat quid misit, et etiam dixerat liberabit me; et non ostenderat a quibus liberabit, exponit utrumque cum repetitione, sic. Misit, inquam, Deus misericordiam suam et veritatem suam, ut mihi uniretur idem Verbum, et per ipsum Verbum animam meam eripuit, id est eripiet de medio catulorum leonum, id est de communi desiderio plebis Judaicae, desiderantis me in morte detinere: Quae plebs per similitudinem dicitur catuli leonum, id est principum ut leones ferocium, eo quod ipsa plebs a principibus in malitia generanda sit, sicut a leonibus catuli generantur. [Col. 0896A] Ostendit autem quomodo de medio catulorum liberabit, sic: Dico quod me liberabit de medio catulorum, et necesse erit. Nam ego conturbatus timore spontaneo, dormivi, id est dormiam in morte per ipsos catulos. Cum ponit dormiam, innuit brevem futuram esse mortem, ad modum dormitionis. Verbum quidem per emphasim misericordia et veritas dicitur, eo quod per ipsum Deus humano generi misertus est, et in eo completum est quidquid Deus per prophetas promiserat. Exponit autem qui sint illi catuli, qui ipsum in morte dormire facient, et quibus armis interficient, ne quis vellet eos excusare, quoniam ipsum sagittis et gladio non peremerunt. Et hoc sic dicit: Filii hominum, etc. Usque ad exsurge, et non sunt legenda verba haec ita seriatim [Col. 0896B] ut ponuntur, sed construenda sic. Dixi quod dormiam conturbatus, et verum est. Nam filii hominum, id est Judaei qui rationabiliter se habere deberent ut homines, cum sint filii hominum, id est prophetarum, qui rationabiliter se habuerunt ut homines, laqueum paraverunt pedibus meis, id est mortem parabunt affectionibus meis, per quam eas ab affectu detineant: a similitudine volucris, quae pedibus illaqueata, ne possit evadere, detinetur: ut cum scilicet affectionem habeam resurgendi, et exaltandi, et mundum mihi subjugandi, ipsas affectiones ab effectu detineant et in irritum ducant. Dico quod parabunt laqueum, id est mortem, et in ipsa morte incurvaverunt, id est humiliare putabunt animam meam, sic ut non resurgat. Repetit [Col. 0896C] autem alia similitudine hoc quod dixit, parabunt laqueum, id est mortem, ut innuat non parari illam mortem sibi ignoranti, sed scienti. Et per hoc datur intelligi eum Deum esse, cum futura praevideat. Dixi quod parabunt laqueum, et hoc non inscienti, sed foderunt foveam ante faciem meam. Quod est dicere: Sed parabunt profundissimam mortem mihi de qua non evadam, a similitudine illius qui fodit foveam, id est profundissimam foveam facit, in quam aliquem detrudat, qui inde exire nequeat. Et illam foveam fodient ante faciem meam, id est, sicut cognoscam et praevideam, ad modum illius qui illud videt, quod ante faciem suam est. Et hoc totum est, ac si diceret: Hanc mortem non sic mihi parabunt, [Col. 0896D] ut ignorem, sed, sicut sit ante faciem, id est cognitionem meam. Et inciderunt, id est incident in eam foveam. Quod est dicere: Cum mihi parent mortem aeternam, me liberato, inde cadent ipsi in eam, sic ut nunquam inde emergant: a similitudine illius qui cum foveam foderit, ut quemlibet in eam dejiciat, ipse in eam cadit, nec postea exsurgit. Ostendit vero quomodo ipsam mortem sibi parabunt, cum interponit: dentes eorum, etc. usque ad exaltare. Quod sic continuatur. Diceret aliquis: Quare dicis quod filii hominum parabunt tibi mortem, cum neque sagittas, neque gladium, neque aliquid unde te interficiant contra te sint accepturi. Ad quod sic dicit: Vere mihi parabunt laqueum, id est mortem. Nam dentes eorum, id est, ira et odium eorum, quae [Col. 0897A] dicuntur dentes, eo quod saepius cum fremitu dentium ostendantur, 196 erunt arma, id est instrumenta mortis meae. Ostendit vero quae arma, cum addit: Et, id est scilicet sagittae. Quod est dicere. Odium et ira corum erunt longinqui apparatus mortis meae, sicut sagittae longinqua arma sunt, id est de longe mortem minantia: et lingua eorum erit gladius acutus, id est vox eorum erit aperta causa mortis meae. Cum dicent: »Crucifige (Luc. XXIII, 21)« et: »Si hunc dimittis, non est amicus Caesaris (Joan. XIX, 12);« A similitudine gladii, quo manifeste quilibet interficitur. Et hoc totum est ac si poneret: Non sunt excusabiles, et si me armis et gladio non interficiant, nam propter odium et iram, non propter hoc quod meruerim, mihi fraudulenter [Col. 0897B] mortem parabunt, et voce sua manifeste postea eam expetent. Illud vero quod sequitur exaltare, etc., oratio est ex affectione nimia interposita antea quam illud quod incoeperat finiret, quod sic continuatur.

Dixi quod filii hominum parabunt mihi laqueum, sed tu Deus Pater exaltare super coelos me exaltando. Quod est dicere: Exalta me, secundum quod homo sum super coelos, id est super coelestes rationabiles creaturas, super angelos scilicet, ut qui modo vilis videor, et abjectus, videar super eos magnus et exaltatus in potentia, cum gloriose coelos ascendam. Et super me exaltatum, exaltare et tu, id est videare tu magnus et altus in potentia super ipsos angelos, cum apparebis potens exaltando me, et gloria tua dilatetur in omnem terram. Quod est ac si dicat: [Col. 0897C] Non solum apud paucos exalteris per exaltationem mei sed in omnem terram dilatetur gloria tua, id est, ubique terrarum glorificeris de exaltatione mei. Cum dicit, paratum cor meum, etc., ostendit se libenter passurum, ut nos reddat magis obnoxios, pro quibus libenter passus est. Et hoc sic continuatur. Ipsi fodient mihi foveam, ad quam subeundam, o Deus Pater, est paratum cor meum; paratum cor meum, id est parata voluntas cordis mei. Quod est dicere: Jam voluntatem habeo illam subeundi. Repetit autem paratum cor meum, ut ostendat quantam pro humani generis salute moriendi habeat affectionem; et quia paratum cor meum: cantabo, id est praedicabo doctrinam vitae, quae erit canticum et delectatio [Col. 0897D] et mihi et Deo. Et etiam psalmum dicam, id est bona opera mea in manifesto ponam: a similitudine dicti, quae res manifesta est. Psalmus autem pro bono opere ideo ponitur, quia fit exercitio manuum, et hoc totum est, ac si diceret: Quandoquidem mortem subire paratus sum, cum certus sim quia canticum, id est praedicatio mea et psalmus, id est bona operatio causae erunt, quibus me interficient, tamen non cessabo a cantico, non cessabo a psalmo. Cum dicit, exsurge, etc., gratulando de resurrectione sua, exhortatur corpus suum ad resurgendum. Quod sic continuatur. Dico quod paratus sum ad subeundam mortem, de qua tu psalterium et cithara dicitur exsurge, exsurge, id est tu humanitas mea exsurge de [Col. 0898A] morte illa. Psalterium dicitur Christi humanitas, eo quod a superiori, id est a divinitate sonuit, ad modum psalterii, quod a superiori sonat. Quod est dicere. Ex ipsa divinitate fama miraculorum prodiit, per operationem humanitatis: operabatur enim in miraculis hunanitas, eundo ad mortuos resuscitan dos, super aegros manus imponendo, loquendo et multis aliis modis. Cithara vero dicitur eadem humanitas, eo quod ad modum citharae ab inferiori sonuit, id est ab inferiori dulcem sonum Deo protulit, id est dulcem obedientiae laudem: cum corpus suum quod erat inferius divinitate, in ara crucis Deo obtulit: et quia etiam in obedientia positum esuriit et sitivit. Dico exsurge a morte humanitas, quae es psalterium et cithara, tu dico futura gloria mea, emphatica [Col. 0898B] dictio. Quod est dicere: Quae humanitas futura es immortalis et impassibilis, in qua gloriabor et gloriosus ero. Dico exsurge, et ita erit: exsurgam diluculo, id est in matutina resurrectione. Ostendit autem, quod commodum sequetur 197 de resurrectione sua sic. Dico quod exsurgam, et exsurgens confitebor tibi in populis, id est veros confessores acquiram in populis Judaeorum. Quod est dicere: Multos ex Judaeis efficiam laudatores tui, et psalmum dicam tibi in gentibus, id est pariam tibi inter gentes multos, dicentes psalmum tibi, id est ponentes opera sua bona in manifesto ad honorem tuum. Quod est dicere: Multos efficiam ex gentibus bene operantes ad honorem tuum, per gloriosam resurrectionem meam. Ostendit autem quomodo constituit et confessores [Col. 0898C] et psalmum dicentes, sic. Dixi quod pariam tibi confessores in populis, et psalmum dicentes in gentibus, et hoc faciam per coelos et per nubes, id est per praedicationem apostolorum, qui dicuntur coeli propter sublimitatem sanctitatis suae, et nubes eo quod alios compluant doctrina, ad modum nubium terram compluentium. Quoniam magnificata est usque ad coelos constituendum misericordia tua, id est ego Filius tuus, et misericordia tua magnificabor usque adeo, id est in tantum potens ero, quod discipulos meos faciam coelos. Et veritas tua magnificabitur usque ad nubes constituendas, id est ego qui sum veritas tua, ero adeo magnus et potens quod ipsos coelos faciam nubes. Notandum, non ideo dici [Col. 0898D] magnificandum eum esse usque ad coelos et nubes, quod jam non esset magnus et potens ad hoc faciendum, sed quia magnitudo illa et potentia nondum apparebat. Ac si diceret: Qui modo vilis videor et impotens, magnus usque ad coelos et usque ad nubes apparebo. Et ut ego confitear tibi in populis, et psalmum dicam tibi in gentibus, exaltare super coelos Deus Pater, exaltando me. Hoc autem ut superius exponitur, prae nimio desiderio repetitum, et per exaltationem mei super omnem terram dilatetur gloria tua, id est gloriatio tua superne ad homines perveniens, dilatetur ubique terrarum, vel potest esse exhortatio ad verbum sibi personaliter unitum, cum dicit: Exaltare, Deus, verbum, id est appareat [Col. 0899A] altitudo tua per exaltationem mei humanae naturae, quae altitudo tua modo non apparet, et super omnem terram gloria tua, hoc non mutatur.



IN PSALMUM LVII.

Titulus quinquagesimi sexti. In finem ne disperdas ipsi David in tituli inscriptione. Quod sic exponitur. Psalmus iste respiciens in finem, id est in Christum admonet, ne tu quicumque disperdas David, id est destruas regnum Christi veri David, denegando eum esse regem, incommutata tituli inscriptione facta ipsi David, id est Christo. Loquitur in hoc psalmo Propheta adhortans Judaeos, ut eum legant in veteri lege de Christo et intelligant; recte judicent de eo, attribuendo ipsi quod de eo libri prophetarum loquuntur, scilicet eum esse regem. Juxta [Col. 0899B] quod Micheas testatur: »Exiet dux qui reget populum meum Israel (Mich. V, 2).« Et alii: »Rex tuus venit tibi mansuetus (Zach. IX, 9; Isa. LII, 11).« Notandum autem quod cum in superiori psalmo possit denotari exhortatio, ne corruptio fiat, diverso tamen modo est ibi. Superius enim agendo de resurrectione et exaltatione sui et totius mundi subjugatione innuit non esse corrumpendam tituli inscriptionem. Hic autem plane adhortatur Propheta, ut cum Christum in libris prophetarum loquantur esse regem justum, non corrumpant denegando regnum ipsius. Et ostendit quorumdam male in corde operando titulum corrumpentium damnationem, ut inexcusabiles sint, et cuncti timore damnationis eorum revocentur.

[Col. 0899C] Si vere loquimini in libris prophetarum justitiam, id est Christum antonomastice justitiam a quo omnis justitia est, qui propositus est nobis a Patre redemptio et justitia, sicut ait Apostolus (I Cor. I, 30). Quod utique facitis, id est justitiam loquimini, o filii hominum, id est vos Judaei filii prophetarum, 198 qui eorum exemplo debetis homines esse, non irrationales: recte judicate de ipsa justitia, id est de Christo, attribuendo ipsi regnum.---Injuste enim judicabitis, si cum in prophetis dicatis Messiam regem esse Jesum, quem per opera et prophetarum signa Messiam esse constat, Messiam et regem esse negetis, et alium venturum, qui Messias et rex futurus sit, affirmetis. Notandum autem quod more [Col. 0899D] prophetico ita loquitur Propheta de futuris, quasi praesentibus. In posterioribus autem aliquando ut praeteritis. Cum dicat alienati sunt, etc. Aliquando vero ut futuris, cum dicit Deus conteret, etc. Semper tamen future intelligendum est. Sequitur etenim, etc. Quod sic continuatur, quia eos adhortatus erat ad recte judicandum, posset dici: Ad quid nos sic adhortaris? Nonne recte judicamus? Ad quod sic respondet: Necessaria vobis est exhortatio mea, cum injuste judicetis, etenim in corde operamini iniquitates, id est in corde molimini operari iniquitates, id est capere Christum et interficere, et regnum ei auferre, quod reputabitur vobis pro opere. Cum enim in vobis cogitando jam ipsi regnum auferatis, idem est ac si jam abstulissetis. Dico quod operamini [Col. 0900A] iniquitates in corde. Etenim in terra, id est in consideratione terrenae carnis Christi, quia consideratis eum solummodo hominem terrenum, non etiam Deum, vel in terra, id est in timore terrae amittendae quia scilicet metuitis terram amittere, si eum regem suscipiatis: vel in terra operari molimini iniquitates, id est in terrena carne Christi, scilicet ut verberetis, conspuatis, interficiatis. Vel operari molimini iniquitates in terra, id est in terrena et impia affectione vestra. Quod est dicere: Iniquitates quas adversus Christum molimini, non molimini bono zelo, ut putetis contra eum agere, quasi contra legis destructorem, sed hoc facitis affectione terrena, id est ira et odio: cum per opera et prophetarum signa, de eo praedicta, eum Deum et regem esse et [Col. 0900B] cognoscere possitis. Non solum autem operamini iniquitates in corde cogitando, sed etiam manus vestrae concinnant injustitias, id est operationes vestrae concordanter exercent inquantum possunt injustitias, id est ad actum perducunt cogitationes injustas. Quod est dicere: Concordatis in injustis operibus, et injustis cogitationibus, ut sicut cogitationes vestrae injustae, sic et opera vestra injusta sint. A similitudine concinentium, id est concorditer cantantium quia sicut illi in cantu concordant, sic cogitationes et opera vestra in injustitia. Ostendit autem quae sit causa quare operentur iniquitatem, faciendo apostropham ad auditores, ut eos instruat, ne propter eamdem causam operentur injustitiam.

Dico quod operantur iniquitates, et haec ideo faciunt, [Col. 0900C] quia ipsi peccatores antonomastice, cum deberent per fidem generari, ut essent filii Ecclesiae, alienati sunt per incredulitatem a vulva, id est a spirituali Ecclesiae genitura. Vulva per similitudinem pro genitura ponitur, eo quod in vulva fit generatio. Exponit autem per partes illorum alienationem, cum addit: Scilicet erraverunt in cogitatione ab utero Ecclesiae remoti, id est ab ejus spirituali conceptione. Quod est dicere: Nolentes ejus filii spirituales effici, uterus quidem quia in eo concipitur, pro conceptione ponitur. Hic autem idem videtur esse uterus et vulva, errare vero et alienari non sunt idem ex toto, quia errare pars alienationis est. Sequitur autem alia pars alienationis, cum addit, locuti sunt [Col. 0900D] falsa. Quod est dicere. Non sufficit in cogitatione errare, sed etiam de Christo falsa loquentur, dicendo: »Hic homo non est a Deo, qui Sabbatum non custodit (Joan. IX, 16).« Et alibi: »Commovit populum, docens a Galilaea usque huc (Luc. XXIII, 5).« Et iterum. »Hunc invenimus subvertentem gentem nostram (Luc. XXIII, 2).« Et rursum: »Non habemus regem nisi Caesarem (Joan. XIX, 15).« Vel sic oportet legi, ut continuatio non mutetur. Peccatores antonomastice 199 qui filii Christi esse deberent, alienati sunt a filiatione ejus et haec alienatio contigit a vulva, id est a carnali Christi conceptione. Et exponit ipsam alienationem per partes, cum addit: Scilicet erraverunt in fide. Quae erratio contigit ab utero, id est a conceptione Christi: et ideo [Col. 0901A] locuti sunt falsa, negando eum Deum esse et regem. Quod est dicere: Ideo ab ipso sunt alienati et erraverunt et falsa locuti sunt, quia viderunt eum in vulva, et utero Virginis concipi secundum carnem, quod minime quidem ignominiosum est. Vel potest versus iste non generaliter de Judaeis legi, sed specialiter de perdendis sic: Dico quod operantur iniquitates in corde; et quidam ipsorum operantium alienati sunt, id est repudiati sunt a Deo, a vulva, id est a tempore conceptionis sui, et erraverunt, id est erronei provisi sunt a divina providentia; ab utero, id est a conceptione sui, et locuti sunt falsa, id est praevisi sunt locuturi falsa. Quod est dicere: Ideo Deus eos alienavit a vulva, id est repudiavit, quia praevidit eos erraturos in fide, et falsa locuturos. [Col. 0901B] Cum vero sint alienati, et errantes et falsa loquentes, furor, id est dementia est illis secundum similitudinem serpentis, id est secundum hoc quod sunt similes serpenti. Et hic ostendit cui serpenti, cum addit: Sicut aspidis, id est utpote aspidis.

Notandum quod non dicit eos habere furorem ad comparationem aspidis, cum illa non habeat furorem, sed calliditatem. Cum non audit vocem incantantium, qui eam interficerent si eos audiret; sed dicit eos habere furorem secundum hoc, quod aspidi similes sunt. Ostendit autem in quo sunt similes aspidi, cum subjungit: Surdae, quod est dicere: Et in hoc sunt similes, quia obsurdescunt sicut aspis, ne vero putaretur aspis naturaliter esse surda, ad cujus similitudinem et ipsi naturaliter surdi essent, [Col. 0901C] ideoque excusabiles; addit, et obturantis aures suas. Quod est dicere: Quae sponte sua surda est obturando aures, unam quidem terrae fortiter applicando, alteram vero cauda obturando: demonstrat autem qua causa aures obturet, subjungendo: quae postquam aures obturaverit, non exaudiet vocem incantantium, et ostendit pro quo incantante obturat aures cum addit: Et, id est scilicet non exaudiet venefici, incantantis sapienter. Quasi diceret: Non obturat propter vocem insipientis incantatoris, quae nihil ei noceret, sed ad hoc ut non exaudiat vocem venefici incantantis sapienter, qui eam obdormire faceret et interficeret, et inde venenum eliceret. Et hoc totum est, ac si sic poneret: Adeo [Col. 0901D] sunt furentes, quod sponte aures rationis obturant, partim cauda, id est consuetudine praeteritorum malorum, quae per caudam designantur, quae posterior pars corporis est, eo quod ipsa mala jam praeterita posteriora sunt; partim vero aures rationis obturant, applicatione terrae, id est per hoc quod applicant se terrenis et impiis affectionibus ad modum aspidis, quae unam aurem obturat, terrae eam applicando, alteram vero cauda. Et idcirco obturant ut non audiant vocem: id est praedicationem incantantium, et non insipientium incantatorum, sed veneficorum incantantium sapienter, apostolorum scilicet, et aliorum praedicatorum, quae dicuntur ideo incantatores et venefici, eo quod ipsos peccatores praedicatione sua obdormire in peccatis [Col. 0902A] faciunt, id est cessare, et sic eos secundum quod mali sunt interficiunt, et venenum pravae concupiscentiae auferunt: sicut venefici incantatores aspidem obdormire voce sua faciunt et interficiunt, et venenum eliciunt. Quod est aequipollens, cum alienati sint, tantum furorem habent quod per malas affectiones praeteritas et praesentes obturant rationis aures, ne vocem praedicatorum audiant: et a peccatis cessantes veneno malae concupiscentiae careant, et sic boni fiant.

Ostendit autem quorumdam ipsorum alienatorum et salvandorum scilicet destructionem in malo ut boni fiant, sic: 200 Dixi quod peccatores alienati sunt; et cum tales sint, quoniam aliter salvari non possent, Deus conteret per impugnationem praedicatorum [Col. 0902B] suorum dentes eorum, id est parvas corrosiones et detractiones eorum, quorumdam scilicet qui salvandi sunt. Et Dominus confringet per eosdem praedicatores molas leonum, id est maximas corrosiones ipsorum, qui sunt leones, id est sanctos verbis suis et tribulationibus devorantes, ad modum leonum devorantium. Et hoc in ore ipsorum, id est in responsione oris ipsorum. Quod est dicere: Adeo faciet suos sanctos facundos, quod facundia sua destruent, quidquid impii male de Deo et de ipsis loquentur: et hoc etiam per attestationem oris eorum, id est sic rationabiliter cum eis disputabunt: quod ipsa voce eorum per inconvenientia eos deducente destruent, et minores blasphemias et majores: dentes pro corrosionibus verborum ponit, pro minoribus [Col. 0902C] scilicet, et molas pro majoribus, quia dentium est corrodere, et quia molares dentes majores sunt, quam dentes qui non sunt molae: anteriores scilicet dentes; vel dentes eorum qui sunt in ore, id est illas corrosiones quae jam sunt in aperto, in ore scilicet, id est mala verba eorum, et molas, id est occultas corrosiones, cogitationes scilicet, quibus secum devorant Deum et sanctos, quae occultae sunt ut molae; conteret Dominus, id est destruet ex toto per praedicationem fidelium, ne amplius eos corrodant, vel cogitando, vel loquendo; postquam vero dentes et molae conterentur, ad nihilum devenient de malitia sua tanquam aqua, id est ad modum aquae decurrentis. Quod est dicere: Sicut aqua quae collecta [Col. 0902D] pluvia crescit, cito decurrit, et ad nihilum deducitur, id est de loco per quem currit cito defluit; sic ipsi de malitia sua cito annihilabuntur, et per hoc devenient ad nihilum; quia Dominus intendit arcum suum, id est intensam faciet comminationem Scripturae suae per praedicatores, donec infirmentur in malitia sua, id est donec malitia eorum deficiat.

Ostenso hoc quod Deus conteret dentes et molas quorumdam, et sic annihilabuntur de malitia sua, ne pereant, damnationem aliorum ostendit, sic: Dixi quod Deus dentes quorumdam alienatorum et molas conteret, et sic annihilabuntur ne pereant. Caeteri vero qui damnandi sunt, auferentur de terra sicut cera quae fluit, id est ad modum cerae, quae [Col. 0903A] fluit a facie ignis. Quod est dicere: Sicut cera inconstans est ante praesentiam ignis, sic et ipsi inconstantes erunt et infirmi ante instantiam inimicorum, Romanorum scilicet. Ab eis enim devincentur, et captivi ducentur. Notandum autem quod illi ex Judaeis qui conversi fuerant, non sunt ablati et captivi ducti. Prius enim quam Hierusalem obsideretur, a Spiritu sancto commoniti fuerunt, ut transferrent se in regnum Agrippae, ubi quieti essent (EUSEB. lib. III Hist. cap. 5). Vel sic auferentur in futuro a facie judicantis Dei: in infernum fluxuri, sicut cera quae fluit a praesentia ignis. Et hic interim in hoc mundo, super cecidit ignis, id est super eos cadet ignis, id est fervor malarum concupiscentiarum: cum dicit super, innuit quod tantus erit ignis [Col. 0903B] concupiscentiarum, quod eos omnino deprimet, ad modum oneris desuper cadentis. Quod est ac si diceret: Cum ipsi per malas concupiscentias suas caeci sint, multiplicabit in eis fervorem malarum concupiscentiarum, ut magis excaecentur. Et hoc ideo erit, quia non viderunt per fidem, solem justitiae, Christum, qui totum mundum fide et virtutibus illuminat, ad modum solis mundum splendore illuminantis. Et iste ignis absorbet eos sicut viventes, id est devorabit excaecando rationem eorum, qui sunt non revera viventes, sed sicut viventes. In corpore tantum secundum sensualitatem viventes. In anima vero per peccatum mortui. Dico quod absorbebit, et hoc sicut in ira, id est, non illa Dei, id est vindicta, quae revera est dicenda ira, id est in 201 ira [Col. 0903C] perpetua, sed quasi in ira, id est in tali ira quae erit quasi ira, id est umbra irae perpetuae. Quod est dicere: Haec vindicta, per quam Deus eos igne concupiscentiarum hic absorberi permittet, non erit perpetua ira qua damnandi sunt, sed umbra illius irae. Et hoc ideo dicit, ne quilibet existimaret, quod nulla alia ira damnandi essent, nisi hac excaecatione temporali. Facit autem apostropham ad ipsos impios, innuendo eis aeternam damnationem adfuturam, ut et si illi non exterrerentur, alii saltem ab impietate exterreantur, sic: Dico quod absorbebit vos ignis et haec absorptio erat priusquam spinae vestrae intelligerent rhamnum, id est quam peccata vestra, quae quandoque intelligent, ipsa rei experientia intelligant rhamnum, id est damnationem [Col. 0903D] aeternam. Non ideo dicit peccata intelligere, quod aliquid intelligere queant: sed per metonomiam, ac si diceret: Priusquam vos propter spinas, id est propter peccata vestra intelligatis in futuro sentiendo aeternam damnationem, qui hic eam intelligere negligitis, ut ab ea caveatis. Rhamnus est virgultum, quod in juventute non habet spinas, neque asperum est: postquam vero excrescit et indurescit, spinis multis circumdatur et asperrimum est. Ponitur ergo pro damnatione perpetua, non ea similitudine, qua dum est tenerum leve tactu non asperum est; sed ea potius qua postquam induruit spinis horrescit, et asperrimum est. Perpetua namque damnatio, prae omnibus asperrima futura est. Et hoc [Col. 0904A] totum est, ac si dicat: Hic antequam ad damnationem aeternam veniatis, igne excaecationis absorbemini, in futuro vero damnatione perpetua consumemini.

Notandum autem quod secundum hoc quod ex posuimus, ab illo loco ubi dicitur; Deus conteret, usque ad laetabitur, cum sint quatuor versus, duo sunt expositi de contritione alienatorum salvandorum in bono: hi duo scilicet Deus conteret, et ad nihilum: alii vero duo de damnatione perdendorum, et hic et in futuro. Hi duo scilicet, sicut cera et priusquam: possunt autem omnes quatuor de perdendis legi, ut in parte sententiae diversitas habeatur. In parte vero identitas, si sic exponantur, ut illi sententiae continuentur, secundum quam illi tres [Col. 0904B] versus, scilicet alienati sunt, et furor illis; et quae non exaudiet, de perdendis specialiter exponuntur, et sic continuatur. Dixi quod illi a vulva, id est, a conceptione sui alienati sunt, id est repudiati sunt. Et hoc ideo, quia erraturi et falsa locuturi a Deo praevisi sunt: et quod illis est furor secundum similitudinem aspidis surdae, et cum tales et tales sint, et hic et in futuro damnabuntur. Hic enim Deus conteret per facundiam praedicatorum dentes eorum, id est minores corrosiones et blasphemias, quas faciunt in Deum et in sanctos, et molas leonum, id est majores blasphemias confringet Dominus; et hoc more ipsorum, id est in propria voce ipsorum, quod propria responsione a sanctis devincentur, non ut erubescendo poeniteant, sicut superius in alia scientia, [Col. 0904C] quae fuit de salvandis, sed ut solummodo erubescant non habentes quid proferant, et aliis mendaces appareant. Vel sic: Dentes eorum, id est apertas blasphemias et molas, id est occultas confringet Dominus in ore ipsorum, id est in propria voce ipsorum. Juxta quod de beato Stephano legitur: »Non poterant resistere sapientiae et spiritui qui loquebatur (Act. VI, 10).« Et non solum hoc erit, quod dentibus et molis eorum contritis, mendaces appareant; sed de hac potentia et prosperitate quam habeant ad nihilum devenient, tanquam aqua decurrens, cum a Romanis obsidebuntur. Quod est dicere: Transitoria erit haec eorum prosperitas, ad modum torrentis citissime defluentis, et vere ad nihilum devenient. Deus enim intendit arcum suum, id [Col. 0904D] est intensam in eis faciet impugnationem suam, donec infirmentur ex toto: 202 Legitur enim ex Josepho, quod cum ab inimicis exterius expugnarentur, ipsi adinvicem adeo excaecati iram et odium exercentes semet impugnabant, ut saepius in civitate inter se pugnarent, donec penitus infirmati, et a se et ab inimicis deficerent (JOSEPH. lib. V Bell. Jud. cap. 20). Arcum pro expugnatione ponit, eo quod arcu inimicum expugnamus. Et ipsi infirmati, auferentur de terra sua, et captivi ducentur sicut caera quae fluit. Vel auferentur in futuro a facie judicantis Dei, sicut cera quae fluit. Hoc autem quod sequitur: Supercecidit, etc., usque ad laetabitur nullo modo mutatur

[Col. 0905A] Dico quod impii sic damnabuntur. Justus autem quicunque laetabitur, cum viderit vindictam impiorum hic. Non de vindicta quidem impiorum laetabitur, sed de innocentia sua, cum de ipsa hujusmodi vindicta non capiatur, ut supercidat in eum ignis excaecationis, et caeterae damnationes quae in impiis contingent: et lavabit manus suas in sanguine peccatoris, id est, affectiones suas mundabit in consideratione sanguinis, id est mortis peccatorum. Quod est dicere: Cum consideraverit mortem peccatoris, et hic secundum excaecationem, et in futuro secundum damnationem, ne et ipse similiter moriatur, mundabit affectiones suas, ut nihil peccati criminalis operetur. Et dicet secum homo, si est fructus, id est utilitas, justo de justitia sua, ut magis a Deo justificetur, [Col. 0905B] quod utique est: Deus utique est judicans, id est damnans eos impios, excaecando in terra hac praesenti, ac si diceret: Cavendum est mihi a malitia ne excaecer, nam vere excaecarer a Deo. Quod potest per simile videri. Nam cum justus pro justitia sua magis a Deo justificetur, utique impius pro impietate sua excaecatur, ut in futuro sine fine damnetur. Hoc autem dicit ad instructionem nostram, ut cum cognoverimus justum pro justitia sua justificari, impium autem pro impietate excaecari, impietatem fugiamus, et justitiae adhaereamus. Vel hoc ideo dicit ut removeat illud quod quidam opinantur, scilicet quod asserunt nullum in hoc mundo quidquam detrimenti pati judicio et dispositione Dei, sed omnia casu contingere.



IN PSALMUM LVIII.
[Col. 0905C]

Titulus quinquagesimi octavi. In finem ne corrumpas, ipsi David in tituli inscriptione, quando misit Saul ad custodiendam domum ejus, ut interficeret eum. Quod sic exponitur: Psalmus iste est respiciens in finem, id est in Christum, adhortans sui evidentia ne tu quicunque corrumpas David, id est Christum, auferendo ipsi regnum quantum ad te. In tituli inscriptione facta ipsi David commutata. Quod est dicere: Ne corrumpas eum commutando inscriptionem tituli, quae affirmat ipsum regem esse, quod verum est: Dico ne corrumpas eum in commutando ejus inscriptionem, quando misit Saul, id est quandoquidem, hoc est quod Judaicus populus misit custodes [Col. 0905D] milites ad custodiendam domum ejus, id est sepulcrum ut eum interficeret, secundum famam et honorem, quem jam interfecerat secundum carnem, et tamen nequivit eum sic interficere. Hoc quod nequivit eum interficere, non habetur in titulo: sed intelligitur ex psalmo, ubi dicit in fine psalmi, factus es susceptor meus, id est resuscitator. Ideoque ad corroborandum causam suppletur hoc extra librum, et est aequipollens ac si diceret: Non debes eum corrumpere denegando esse regem, quandoquidem apparet eum regem omnium esse. Cum hoc sit quod Judaicus populus volens eum interficere, id est, famam et honorem nominis ejus exstinguere, misit custodes milites ad custodiendum sepulcrum, dicens quod, nisi custodiretur, discipuli furarentur [Col. 0906A] corpus ejus, et dicerent plebi quia surrexit, et sic in eum credere facerent non potuit tamen eum interficere, id est famam nominis ejus exstinguere. Ipse namque non a discipulis furatus, sed die tertia palam custodibus perterritis resurgendo, ab omni gente cognitus per glorificationem resurrectionis suae, totum mundum regimini suo 203 subjugavit. Et multum quidem custodes ad sepulcrum positi, ad resurrectionis ejus testimonium valuerunt, quanquam pecunia corrupti, eum a discipulis furatum esse, sese dormientibus mentiti sunt. Namque per eorumdem custodum fallaciam, Judaeorum manifeste falsitas patuit, Christum scilicet ubi ipsi falso perhibebant in morte detentum non fuisse, sed procul dubio surrexisse. Cum enim custodes praesentes [Col. 0906B] essent, ad hoc deputati ut custodirent, utique se videntibus corpus ejus furto subtrahi non permitterent. Si vero eis dormientibus discipuli ad illud furandum accessissent, cum lapis suprapositus sine tumultu auferri a discipulis non posset, utique tumultu excitati fuissent.

Concedatur vero, licet omnino falsum sit, discipulos sine tumultu lapidem potuisse revolvere, nec tamen minus custodum falsitas apparebit. Unde namque sciunt corpus ejus subtractum fuisse furto, cum se perhibeant tunc temporis fuisse sopore gravatos? Sic igitur eorumdem falsissimo sermone deprehendi potest, eum de sepulcro surrexisse. Quod sepulcrum domus ejus dicitur, non quod in eo longo tempore, sed quod parvo spatio corpus ejus in pace [Col. 0906C] quievit. Notandum autem quod hoc de futuro propheta intelligi voluit, licet titulum more prophetico praeterite posuerit. Nobis autem jam praeteritum est. Notari etiam potest quod in tribus titulis posuit, ne disperdas, vel corrumpas in tituli inscriptione, propter tria genera linguarum, quibus omnibus titulus scriptus est, posuisse. Scriptus namque fuisse legitur, Hebraice, Graece et Latine (Joan. XIX, 20). Cum igitur ter ponit, ne corrumpas, innuit in nulla harum trium linguarum titulum corrumpendum esse. Notandum quoque psalmum istum non apertis verbis adhortari lectorem ne corrumpat, sed ipsa sul evidentia et devotione. Cum enim hic Dominicus homo de conversione gentium et dispersione Judaeorum, [Col. 0906D] et in fine de salvatione reliquiarum Israel agat, et etiam de sua resurrectione, per quam haec omnia contingent, pro certo datur intelligi Rex et Salvator Judaeorum et gentium esse. Et cum eum regem esse intelligatur, non esse corrumpendam inscriptionem tituli, quae eum regem asserit, certissime probabitur. Orat autem in principio psalmi de rerurrectione, ne in morte juxta velle Judaeorum detineatur, quos postea dicit eum interfecturos, et in morte detinere putaturos. Orat etiam de salute gentium convertendarum, et concessive agit de dispersione Judaeorum, et orat de salute reliquiarum in fine mundi convertendarum.

Eripe me de inimicis meis, Deus meus. Quod est dicere: Cum omnium Deus es, meus specialiter es, [Col. 0907A] vel quia personaliter es unitus mihi, vel quia prae omnibus obedio tibi. Ergo eripe me de desiderio inimicorum meorum Judaeorum, qui mihi inimicantur Invidia et ira, ne me in morte detineant, et gloriam nominis mei exstinguant, et sic regnum mihi auferant. Et ab insurgentibus in me libera me, id est, a Judaeis, ne in morte detineant, eripe me, faciendo resurgere; de operantibus iniquitatem, id est de Judaeis operantibus mortem meam, quae antonomatice est iniquitas quantum ad eos. Et a viris sanguinum, id est, a potestate Judaeorum qui sunt viri sanguinum exemptum salva me, resuscitando. Sciendum idem esse, eripe et libera, et salva, et eosdem esse inimicos et insurgentes, et operantes iniquitatem, et viros sanguinum. Sed ideo toties repetit, ut ostendat [Col. 0907B] gradatim eos in primis inimicos futuros, in corde male de eo cogitando; postea quidem in eum insurrecturos, blasphemiis et accusationibus et verberibus; postea vero iniquitatem operaturos interficiendo eum: ad ultimum autem viros sanguinum futuros, id est viros interfectores, et sui ipsius et filiorum suorum, per peccatum et malum exemplum suum, sicut ipsimet concesserunt. »Sanguis ejus, id est peccatum mortis ejus, super nos et super filios nostros (Matth. XXVII, 25)« Vel viri sanguinum effusores fuerunt, qui autem non solummodo Christum, sed multos etiam sanctorum 204 interfecerunt, sicut Stephanum et Jacobum, multos quoque etsi non occiderunt, usque ad sanguinis effusionem afflixerunt. Necesse quidem est ut orem: Eripe, [Col. 0907C] quia ecce in praesenti ceperunt animam meam, id est, se capere putabunt animam meam, id est in morte detinere, ne resurgere possit: a similitudine capti, qui inclusus in carcere nequit inde exire. Et prius irruerunt, id est irruent, in me fortes, id est desiderii sui efficaces, ut me dent in mortem, seu desiderant. Hoc autem praeposteratum est, ac si diceret: Interficient me: et interfectum et in sepulcro positum, non resurrecturum putabunt.

Notandum quod dicit eos inimicos et caetera quae postea ponit. Ideo facit ut ipsorum impietatem ostendat, et comprobet non eorum desiderium esse complendum, ut eum possint in morte detinere. Se quoque, ut facilius impetret quod orat, innocentem esse sic ostendit: Oro, eripe, quod facere debes: [Col. 0907D] nam neque iniquitas mea ulla est, neque peccatum meum ullum est, Domine. Iniquitas scilicet in cogitatione, peccatum in operatione. Vel iniquitas quantum ad proximum, quod proprie ponitur peccatum, quantum ad se. Quod est dicere: Neque nocens sum in cogitatione, neque in opere. Vel sic: neque peccator in me, neque peccator contra proximum. Non solum autem non iniquus, sed ego existens sine iniquitate, id est non iniquus, cucurri, id est cito peregi opera bona, et non solum hoc, sed et direxi alios, qui distorte ibant, ad viam bene operandi, discipulos meos scilicet. Et ideo quia neque iniquitas, neque peccatum meum: et quia cucurri et direxi, exsurge, id est potens appare, in occursum [Col. 0908A] meum eundo, id est resuscitando et exaltando me. Quod est dicere: Cum tibi occurram non localiter, sed bene agendo, pro te patiendo, et tu mihi occurre remunerando, resuscitando scilicet et exaltando, a similitudine patroni qui ad se fugienti occurrit, ut eum in securitatem deducat. Et vide, id est videri fac per totum mundum occursum tuum, hoc scilicet quod me resuscitabis et exaltabis. Quod est dicere: Manifestum fac ubique gentium per praedicatores meos resurrectionem et exaltationem meam. Notandum idem esse: Exsurge in occursum et eripe, libera, salva, quod superius dicit.

Sed ideo repetiit, ut adderet, et vide. Dico exsurge et vide. Et sic tu, Deus, qui potens es, tu, dico, Deus virtutum coelestium, et Deus Israel, id est Judaeorum. [Col. 0908B] Quod est dicere: Tu quem jam cognoverunt esse Deum et coelestes spiritus, et populus Israeliticus. Intende, id est intentum te fac, ad visitandum omnes gentes, id est omnismodi gentes. Quod est dicere: Tu qui jam tui notitiam coelestibus spiritibus revelasti, et Israel, id est populo Judaico, manifesta etiam gentibus et sic visita eas ut ad fidem venire facias, et sic salves: et hoc intense, hic scilicet ab originali crimine, et in futuro aeterna salvatione. Virtutes dicit omnes coelestes spiritus, ponens partem pro toto. Cum pars eorum virtutes dicantur. Et bene virtutes, cum eis sit virtus maxima divinae contuitionis. Dico: Gentes visita. Et ex opposito concedo, quod justum est, hoc scilicet quod non miserearis visitando per fidem omnibus qui operantur [Col. 0908C] iniquitatem, id est mortem meam, sic ut non poeniteant. Facta oratione de conversione gentium, earum conversionem ostendit, sic: Dixi: Intende ad visitandas omnes gentes, et sic erit, vere visitabuntur. Nam convertentur ab errore ad fidem: et hoc ad vesperum, id est in sexta aetate, ac si poneret: Illae quae a mundi principio otiosae fuerunt a bona vita, tandem modo in fine saeculorum, in sexta aetate scilicet, convertentur. Dicitur autem sexta aetas vesperum, eo quod sit in fine mundi, sicut vesperum est finalis pars diei. Dicitur autem vesperum illa aetas, quae est a tempore Christi, usque ad finem mundi. Quae etiam a Domino in Evangelio per similitudinem undecima hora vocatur (Matth. XX, 6). Et non solum convertentur, sed et quidam ut canes [Col. 0908D] 205 existentes, id est praedicatores custodientes Ecclesiam fideliter, et oblatrantes inimicis haereticis, scilicet per sententias. ne impetum in Ecclesiam faciant more canum, domum domini fideliter custodientium, et hostibus et furibus oblatrantium, patientur famem, id est desiderium sibi incorporandi alios per praedicationem. Et ipsi qui erunt ut canes circuibunt civitatem, id est, bene munient et custodient Ecclesiam, quae est civitas Dei, a visibilibus hostibus, id est haereticis, et invisibilibus, id est malignis spiritibus, praedicatione et exemplo bonae vitae suae et oratione, ne ipsi hostes in Ecclesia praevaleant: a similitudine bonorum custodum, qui diligenter custodiunt civitatem sibi commissam, circumcundo [Col. 0909A] eam, ne hostes impetum faciant et fures latenter subeant. Non solum autem patientur famem; sed ecce, id est palam, loquentur, non in corde, vel in scripto, sed in ore suo loquentur verbum praedicationis: et gladius erit in labiis eorum, ac si diceret: Praedicatio eorum non erit inefficax, sed in labiis eorum erit gladius, id est, talis praedicatio quae comparabilis erit gladio: interficiens in anima vitia et in corpore mala opera, ad modum gladii interficientis. Notandum quod ecce ideo ponit pro palam, quia de re quae in praesenti est et palam consuetum est dici ecce.

Diceret aliquis: Dicis quod palam loquentur ac si hoc mirum esset et magnum. Nonne caeteri homines palam loquuntur? Ad quod sic addit: Vere mirum est, [Col. 0909B] quoniam quis audivit ea, quae ipsi loquentur? Nemo; ac si dicat: Incognita loquentur et inaudita, hominem scilicet de Virgine natum, fuisse mortuum et tertia die resurrexisse, et coelos ascendisse, et, quod mirabilius est, Deum et hominem esse. Agit etiam annuntiative de damnatione inimicorum, sic: Dixi quod non miserearis omnibus operantibus iniquitatem. Et non solum non misereberis, sed et tu, Deus, qui potens es et justus, deridebis eos, id est dignos derisione ostendes eos, cum dejicies ab honore et loco suo. Et dixi quia gentes convertentur, et omnes gentes conversas deduces ad nihilum de impietate et malitia sua. Quia vero de inimicis dixerat: Non miserearis et deridebis eos, posset aliquis dicere: Quandoquidem, o Christe, qui operantes sunt iniquitatem, misericordiam [Col. 0909C] non sunt consecuturi, ad quid eos ad praesens ex toto non destruis? quod sic solvit: Quamvis concedo quod misericordiam non consequantur, non tamen eos hic ex toto destruam in corpore et in anima, sed custodiam fortitudinem meam, id est potentiam meam reservabo usque in futurum, ne eos damnem ex toto, ad te, Pater, respiciens, id est ad dispositionem tuam, qua disposuisti ut custodiam. Facit autem apostropham ad auditores, ostendens quare fortitudinem suam custodiet, sic: Dixi quod custodiam fortitudinem meam; et hoc ideo faciam, quia Deus Pater, susceptor meus, ut resuscitet Deus meus creator, et misericordia ejus praeveniet me, id est prae aliis veniet in me. Quod est dicere: Major erit in me, quam in aliis; ut me scilicet exaltet, [Col. 0909D] et totum mundum mihi subjiciat: Deus, inquam, ostendit mihi in interiori meo, mihi dico, consideranti super inimicos meos, rationabiliter perscrutanti quid de eis esset agendum. Hoc scilicet ostendit ne destruerem, sed pro eis ipsum Patrem sic orarem. O Deus Pater, ne occidas eos ad praesens usque in futurum et in corpore et in anima, ne quando, id est aliquando, populi Christiani obliviscantur me, id est beneficii a me impensi, scilicet quod pro eis mortuus sum ut salvarentur, vel, ne obliviscantur populi mei Christiani prophetarum, qui me praedixerunt. Et hoc est ac si diceret: Cum hoc sit quod Deus Pater sit susceptor meus et creator et quod misericordia ejus praeveniet me, obedire ei debeo, qui mihi [Col. 0910A] ostendit in ratione mea, ut pro eis orem, ne occidantur corporali occisione, ut sint testes mortis meae; et reservent libros prophetarum ad testimonium 206 mei, qui in illis praedictus sum, et ad instructionem fidei meorum. Nam si ipsi destruerentur, neque mei haberent libros prophetarum in quibus testimonium resurrectionis et mortis meae continetur, et quandoque oblivioni traderent: sed cum Judaeos ubique dispersos propter mei mortem videbunt, ejusdem mortis memoriam sine fine retinebunt. Dico: Ne occidas, sed disperge illos ubique terrarum in virtute tua, id est in potentia tua: cum sis potens ad dispergendum eos. Quia vero sic dispergi possent, ut alicubi honorem retinerent, addit: Et tu, Domine, qui es protector meus, ne cedam, depone [Col. 0910B] eos ab omni honore. Orat autem de salute in fine mundi convertendorum, sic: Dico: Ne occidas eos hic in corpore, sed in salvandis occide delictum oris eorum, id est, destrue delictum quod habebunt, quia me ore blasphemabunt exemplo patrum suorum. Et postquam delictum occideris, occide et blasphemum sermonem labiorum ipsorum, id est, ne amplius in me loquantur blasphemiam. Et sic comprehendantur a ratione sua in superbia sua errasse, id est, ratione comprehendant se errasse, cum superbe locuti fuerint in me blasphemiam et mihi cultum denegaverint.

Ostensa causa una quare fortitudinem suam custodiat, usque in futurum scilicet, quia Deus ostendit ei ut pro ipsis oraret, adjungit aliam, sic: Et ideo adhuc custodiam fortitudinem, quia annuntiabuntur, [Col. 0910C] id est annuntiatione praedicatorum, id est, doctrina convertentur de exsecratione et mendacio in quo prius erant, in consummationem, id est in perfectionem virtutum. Quod est dicere: De hoc quod prius erant exemplo patrum suorum, exsecrantes me, et mendaces dicendo me non esse Deum et Regem, efficientur in virtutibus consummati, per praedicationem praedicatorum Heliae, scilicet et Henoch, et caeterorum. Dico quod convertentur, et hoc in ira consummationis, id est in consideratione irae futurae, quae erit ira consummata, id est perfecta: non talis scilicet quae sit transitoria, sed quae sit aeterna. Quod est dicere: Quod considerabunt iram perpetuam super eos futuram, timore illius irae convertentur, [Col. 0910D] et post non erunt impii quod prius. Et ipsi qui prius non cognoscent me dominari et Judaeis et gentibus, scient, id est cognoscent, quia Deus dominabitur Jacob et finium terrae. Quod est dicere: Cognoscent quod ego qui non simplex homo, sed et Deus sum, dominabor et Jacob, id est Judaico populo, et omnibus gentibus usque ad fines terrae. Fines terrae pro ipsis gentibus ponit per metonomiam. Ostendit autem in quo tempore, sic: Dico quod annuntiatione, id est doctrina praedicatorum, convertentur, et haec conversio non erit ad praesens, sed ad vesperum convertentur, id est in fine sextae aetatis. In fine mundi scilicet, et ut canes quidam existentes eorum famem patientur, incorporandi sibi alios, et circuibunt civitatem, id est bene custodient Ecclesiam. Hic [Col. 0911A] autem versus, hic ut superius exponitur, nisi quod vesperum superius accepit pro principio sextae aetatis, quae tota vesperum dicitur; hic vero vesperum dicit finem sextae aetatis, et hoc proprie, quia vesperum accipimus finalem partem diei. Non solum autem famem patientur, sed et ipsi dispergentur per multa loca ad manducandum, id est ad incorporandum sibi alios Judaeos infideles, more cibi, qui dum manducatur incorporatur. Si vero non fuerint saturati, incorporatione aliorum, id est, si multos sibi incorporare nequiverint, non solum dolebunt corde, sed et murmurabunt ore, id est conquerentur ad Deum orando ut satientur. In hoc autem innuit eos valde perfectos futuros, cum etiam pro aliorum conversione oraturi sint.

[Col. 0911B] Ostensa conversione Judaeorum et gentium, agit etiam Deo gratias de fortitudine et misericordia ejus, promittens quod laudabit Deum, et bene operabitur contuitu fortitudinis et misericordiae illius. 207 Dixi quod gentes et Judaei convertentur per mortem et resurrectionem meam; ego autem, ut haec omnia fiant, cantabo ore et devotione fortitudinem mihi dandam, et exsultabo, id est exsultanter laudabo misericordiam tuam mane mihi adfuturam. Quod est dicere: Laudabo te ore et affectione; et de fortitudinis constantia, quam mihi dabis in passione, et de misericordia resurrectionis matutinae. Exponit autem quod in hoc versu dixit, cum subdit: Dixi quod laudabo te de misericordia matutina, scilicet laudabo te quia factus es id est fies, susceptor meus, [Col. 0911C] id est medicus, resuscitando et ad immortalitatem deducendo; et dixi quod laudabo te de fortitudine tua, scilicet de hoc quod fies refugium meum, id est securitas, ne cedam in die tribulationis, id est passionis meae. Dixi quod cantabo tibi et de fortitudine et de misericordia. Non solum autem cantabo ore et devotione, sed psallam tibi, id est bene operabor ad honorem tui, et quia eris adjutor meus ne cedam, et quia tu, Deus Pater, eris susceptor meus, ut me resuscites, et quia es Deus meus, id est creator secundum quod homo sum, et quia es misericordia mea, emphatica dictio. Quod est dicere: Misericors es erga me, non in hoc solum quod resuscitabis, sed quia immunem a peccato fecisti, et multa alia beneficia conferes.



IN PSALMUM LIX.

[Col. 0911D] Titulus quinquagesimi noni. In finem pro his qui commutabuntur, ipsi David in tituli inscriptione. In doctrinam cum succendit Mesopotamiam Syriae et Syriam Sobal, et convertit Joab et percussit Edom in valle Salinarum duodecim millia. In hoc titulo etsi videatur historia innui, non tamen juxta similitudinem historiae psalmus videtur esse compositus. Cum enim in historia habeatur, David vicisse inimicos et occidisse, hic non de victoria agitur, sed de repulsione et destructione; unde convenienter videtur titulus iste non juxta historiae accipi similitudinem, sed juxta vocum interpretationem. Per David igitur Christus accipitur: per Mesopotamiam Syriae, et per Syriam Sobal, Ecclesia intelligitur de [Col. 0912A] Judaeis quae succensa est a Christo vero David igne Spiritus sancti: Mesopotamia namque elevata vocatio interpretatur; Syria vero, sublimitas. Ecclesia autem de Judaeis congrue dicitur elevata vocata sublimis. Igne namque spiritus per mortem Christi succendenda vocata est ad fidem per apostolos, et per poenitentiam a vitiis elevata, et sic in virtutibus sublimis facta. Per Syriam vero rursus positam, quae sicut dicimus, sublimitas interpretatur, et per Sobal quae vana vetustas sonat, denotatur sublimitas, id est superbia veteris legis; quae lex vana erat, non quod bona non esset, sed quia non sufficiebat ad mundi salutem sicut multi opinabantur. Quam superbiam igne Spiritus sancti David, id est Christus, vel Ecclesia de Judaeis succendit, id est penitus [Col. 0912B] destruxit. Per Joab autem qui inimicus interpretatur, et Edom qui terrenus vel sanguineus, gentium populus ad fidem conversus intelligitur, qui conversus est de inimicitia, quam contra Deum male vivendo habebat, ad pacem bene vivendo; et, cum terrenus esset, id est terrenis intentus, et sanguineus, id est effusor sanguinis fidelium, persequendo, vel sanguineus, id est effusor sanguinis victimarum, quas idolis immolabat, percussus est a Christo per praedicatores, mortem perpetuam non convertendis comminantes, vitamque perpetuam convertendis pollicentes. Quod est dicere: Destructa est in eis terrenitas, et fidelium persecutio, et idolorum cultura; per vallem vero quae res humilis est humilitas; per salinas metonomicos e contiguo sal accipitur, [Col. 0912C] quoniam sal in salinis conficitur. Per salem quippe, qui cibos omnes condit et sapores facit, sapor humilitatis intelligitur. Humilitas namque virtutes alias condit, et acceptabiles Deo efficit, cum sine ea aliae virtutes habitae inutiles essent et Deo inacceptabiles, nec etiam virtutes in te vocarentur, sed virtutum simulationes. Unde etiam nuncupatui regina virtutum, sicut superbia regina vitiorum.

In qua 208 humilitate Christus Mesopotamiam Syriae succensam, et Joab et Edom conversum et percussum posuit. Judaicum scilicet populum et gentilem, ut in ea perseverando ad exaltationem pervenirent. Per duodecim millia illud idem accipitur, quod et per Mesopotamiam Syriae, et per Joab et Edom: Judaicus scilicet populus et gentilis; sed [Col. 0912D] aliud quiddam denotatur. Cum superius namque indefinite per Mesopotamiam Syriae Judaicus populus intelligeretur, per Joab autem et Edom gentilis, similiter indefinite per millenarium numerum qui adeo perfectus est, ultra quem numerum nulla procedit varietas, perfecta plenitudo utriusque populi accipitur, ad fidem conversa, et adhuc per sextam aetatem totam usque ad finem mundi convertenda: de qua in superiori psalmo actum est, quae tanta est, quanta ante sextam aetatem nunquam fuit. Quia vero si solummodo millenarium numerum posuisset, posset intelligi maxima plenitudo non tamen ex omnibus mundi partibus, apposuit duodecim; per duodenarium quippe numerum, qui per [Col. 0913A] ternarium et quaternarium multiplicatur, omnis mundi populus ex omnibus quatuor mundi partibus ad fidem Trinitatis in sexta aetate conversus accipitur: ter namque quatuor, vel quater tria, duodecim faciunt. Per ternarium etiam et quaternarium qui partes sunt septenarii, quibus duodenarius multiplicatur, septem dona sancti Spiritus accipiuntur, quibus populus ad fidem conversus uberrime repletur. Singularum vocum interpretatione denotata, ad tituli verba adaptanda accedendum est. Agitur in hoc psalmo pro his qui commutabuntur in finem, id est in perfectionem beatitudinis, in futuro de mortalitate scilicet ad immortalitatem, de passibilitate ad impassibilitatem, de imperfecta cognitione ad perfectam Dei cognitionem. Dico quod commutabuntur, [Col. 0913B] et hoc in tituli inscriptione ipsi David, id est Christo facta quam susceperunt. Quod est dicere: Ideo perfecte in futuro commutabuntur, quia Christum Jesum regem susceperunt, quod in tituli inscriptione designatum est.

Quia vero non suffceret eum regem esse cognoscere et suscipere, nisi etiam ejus praeceptis obediretur, juxta quod idem in Evangelio testatur: »Non omnis qui dicit mihi: Domine, Domine, intrabit in regnum coelorum; sed qui facit voluntatem Patris mei, ipse intrabit in regnum coelorum (Matth. VII, 21).« additur, in doctrinam; quasi diceret: Dico quod commutabuntur; ideo quia susceperunt tituli inscriptionem, unde tamen in doctrinam, id est, quia intendunt in doctrinam ejus ut ei obediant, bene operando, et a [Col. 0913C] vitiis cessando sicut praecepit. Ne vero putaret aliquis quod per liberum arbitrium illi qui commutabuntur, sine auxilio gratiae Dei tituli inscriptionem suscepissent, et in doctrinam complendam ejus intenderent, ostendit per gratiam Spiritus sancti eos ad hoc attigisse cum addit, cum succendit, etc. Quod sic adaptatur: Dico quod pro his qui commutabuntur per susceptionem inscriptionis et completionem doctrinae in psalmo agitur, et non per liberum arbitrium suffecerunt ad susceptionem tituli et obedientiae completionem: sed susceperunt titulum et obedierunt doctrinae; cum hoc fuit quod ipse David, id est Christus, succendit Mesopotamiam Syriae, id est accendit fervore gratiae spiritualis plebem Judaicam factam Mesopotamiam Syriae, id est vocatam [Col. 0913D] ad fidem et elevatam a vitiis et sublimem in virtutibus; et in ipsa Mesopotamia succendit, id est destruxit; et totam ad modum rei quae succenditur, Syriam Sobal, id est sublimitatem vanae vetustatis, superbiam scilicet veteris legis, ne in ea amplius confidendo superbiret: et cum hoc fuit quod ipse David convertit Joab, id est inimicum gentilem populum scilicet ab errore ad fidem: et percussit Edom, id est, percussit per praedicationem fidelium ipsum Joab secundum quod erat Edom, id est terrenus vel sanguineus, ut in eo terrenitatem destrueret et spiritualem faceret: et hoc quod sanguineus erat, id est persecutor et idololatra in eo consumeret, et pacificum et mitem et Dei cultorem faceret.

[Col. 0914A] Dico quod succendit Mesopotamiam, et convertit Joab, et hoc totum fecit in valle Salinarum, id est in sapida humilitate, 209 ut ex superbis humiles faceret: et non parum succendit de Mesopotamia et convertit de Joab, sed duodecim millia succendit et percussit, id est maximam plenitudinem de Judaeis et gentibus ex omnibus mundi partibus congregatam. Ubi dicit cum succendit, illud cum est causativum; et hoc totum est ac si diceret: In hoc psalmo agunt fideles ex Judaeis et gentibus, orantes pro his qui commutabuntur in finem, id est pro se ut Deus commutet eos in perfectam beatitudinem, qui jam eos commutavit per mortem suam de peccato originali ad vitae innocentiam: et ideo commutet, quia susceperunt tituli inscriptionem, et obediunt doctrinae ejus, per hoc [Col. 0914B] quod Christus succendit gratia spiritali Mesopotamiam Syriae, et Syriam Sobal, id est destruxit in Judaeis superbiam vanae veteris legis: et per hoc fecit eos elevatos a vitiis et sublimes in virtutibus, vocando eos ad fidem per doctrinam apostolorum; et convertit ipse Christus Joab ab errore ad fidem, et percussit eum secundum quod erat Edom: et hoc totum fecit in sapida humilitate, et non paucos succendit et convertit et percussit de Mesopotamia et Joab, sed duodecim millia. In principio vero hujus psalmi ostendunt ipsi fideles, qui hic agunt, in quantam miseriam devenerunt per Adam: de qua partim erepti sunt, partim vero adhuc eripiendi; quod ideo ostendunt ut conquerendo de ea penitus eripi mereantur: et postea orant ut ex toto eripiantur, cum [Col. 0914C] hoc sit quod pro Deo dura patiantur, et ad fidem jam pervenerunt; et dicunt eos ex toto in futuro debere eripi, cum istud per Filium suum Deus promiserit, quem terram loquentem introducunt: promittunt quoque se in nullo confidere, nisi in ipso Deo.

Deus, repulisti nos, per Adam, a cognitione tui manifesta, quam haberemus, nisi Adam peccasset; et destruxisti nos a beatitudine quam haberemus, faciens omnibus miseriis subjacere, frigori scilicet et calori, et infirmitatibus, et moeroribus, et caeteris hujusmodi passionibus; et hoc non fecisti ex injustitia, sed iratus es nobis, id est, hoc fecisti propter iram tuam, id est propter justam vindictam, quam [Col. 0914D] exercuisti in humanum genus propter culpam Adae. Ira vero Dei nihil aliud est quam vindicta ejus, et post misertus es nostri per mortem tuam, ut redimeres de originali peccato. Exponit autem quomodo misertus est, cum addit: Commovisti terram, et conturbasti eam. Praeposteratum est. Dico misertus es, et sic scilicet conturbasti terram, id est, nos qui terreni eramus, bona conturbatione, comminando per praedicatores, quod »qui non crediderit condemnabitur (Marc. XVI, 16)«: et sic commovisti eam ad fidem, eripiens de ignorantia in qua prius detinebatur propter originalia et actualia peccata sua. Et tu, qui jam eam in parte sanasti, ut ex ignorantia eam eriperes, et per baptismum ejus peccata redimeres, sana contritiones ejus, id est, sana eam in futuro de [Col. 0915A] contritionibus ejus, ut cum hic omnibus doloribus et passionibus conteratur, quae poena sunt peccati originalis, in impassibilitatem reducta non ulterius conteratur. Quod est dicere: Qui jam eam de peccato sanasti, sana quoque in futuro de poena peccati. Et sanare debes contritiones ejus in futuro, quia jam commota est de errore ad fidem, ut te Deum et creatorem et regem suscipiat, cui prius cultum denegabat. Ostendit etiam aliam causam, quare debet terram sanare, sic: Dixi ut sanes terram, ideo quia commota est, et ideo etiam quia ostendisti populo tuo dura. Quod est dicere: Ostendisti nobis, qui populus sumus tuus et terra tua, exemplum patiendi duras tribulationes, cum pro nobis dura et aspera passus sis: et hoc ostenso, potasti nos vino compunctionis, [Col. 0915B] id est replevisti 210 nos compungenti vino, id est poculo tribulationum, ut per eas in fine commutemur, qui ante conversionem dulci vino potati fuimus, id est poculo voluptatis. Et hoc totum est ac si diceret: Ideo nos sanare debes, quia pro te potione tribulationum potamur. Unde nobis exemplum in morte Dominici hominis dedisti. Vinum vero compungens, tribulatio dicitur, eo quod corpori amara sit et austera, ad modum vini compungentis, quod amarum est et austerum. Dicitur quoque voluptas vinum dulce, eo quod dulcis est, et homines dementat, dum cos a Deo retrahit ad modum vini, dementantis eos quos inebriat. Dicuntur etiam tribulationes potiones per similitudinem, quia sicut amaris potionibus medicorum morbus depellitur, sanitasque restituitur; [Col. 0915C] sic etiam tribulationum amaritudine vitiorum foeditas expiatur, et vita perpetua reparatur. Unde Dominus in Evangelio dicit: »Potestis calicem bibere, quem ego bibiturus sum (Matth. XX, 22).«

Demonstrat vero qua utilitate ostendit suis dura esse patienda, sic: Dico quod ostendisti populo tuo dura patienda esse, et per illa dura dedisti metuentibus te significationem; id est, ad hoc dedisti eis dura, ut sint eis significatio, id est, signum futuri judicii, scilicet ut cum viderent Deum hic ultionem accipere de peccatis fidelium per tribulationes, per hoc judicent multo magis ultionem accepturum de peccatis non confitentium. Juxta quod Apostolus dicit: »Quas sustinetis in exemplum justi judicii Dei (II [Col. 0915D] Thess. I, 4).« Dixi quod per dura dedisti fidelibus metuentibus te significationem, ad hoc scilicet, ut contuendo haec signa tribulationum, per correctionem vitae suae fugiant a facie arcus, id est a praesentia comminationis ejus, id est a damnatione perpetua, quam tribulatio mundana comminatur, cum sit signum ejus. Bene quippe tribulatio temporalis arcus licitur: quia sicut arcus de longe minatur, ita et psa mundana tribulatio mortem aeternam non convertendis comminatur, cujus signum est.

Facies quoque bene pro praesentia ponitur, eo quod coram facie positos, praesentes esse dicamus. Et ideo fugiant hic metuentes te a facie arcus, per vitae suae correctionem, ut dilecti tui, id est metuentes te, liberentur a facie arcus, id est a damnatione [Col. 0916A] perpetua in futuro. Et ita sit Deus ut liberemur. Salvum fac, scilicet salvatione perpetua, me populum tuum: in dextera tua constituendo, id est in favore gratiae tuae, non in sinistra constituendo cum perdendis. Et de hoc quod oro salvum me fac: exaudi me, id est, sic audi ut impetrem. Ostendunt vero se salvationem adepturos, et in fine mundi a malis esse disgregandos ex ipsa promissione Dei, quem hic loquentem introducunt: et per Dominicum hominem bonos ad perdendum separaturum et suscepturum: et ideo eum loquentem inducunt, ut auctorizabilius sit, quod eum promittere dicunt. Dixi ut Deus me populum suum salvum faciat, et vere faciet: Deus enim locutus est in sancto suo, id est in Dominico homine, antonomastice sancto.

[Col. 0916B] Laetabor et partibor Sichimam, id est, laetanter partibor a perdendis Sichimam, id est humerosos illos scilicet, qui in humeris suis patienter jugum meum ferunt, id est in humeris cordis legem meam, quae jugum suavissimum est, memoriter gerunt, a similitudine illorum qui jugum super humeros portant. Sichima quippe humerus interpretatur, et dicitur esse locus in Judaea: unde per Sichimam fideles de Judaeis intelliguntur; quia indeterminate posuerat Sichimam, non datur plane intelligi quos humerosos partictur, cum sint quidam etiam qui jugum diaboli deferunt, et quidam qui etsi jugum Domini ferre videantur, non tamen in humilitate patiuntur, sed inviti sustinect. Ideoque determinat [Col. 0916C] quos humerosos partietur, sic: 211 Dico quod partibor Sichimam, et, id est scilicet, metibor convallem tabernaculorum, id est tabernaculantes in convalle, scilicet militantes Deo in humilitate patientiae. Quod est dicere: Colligam eos a conventu malignantium, a similitudine metentis, qui colligit spicas a culmis. Unde legitur: »Separabit eas gentes ab invicem, sicut pastor segregat oves ab haedis (Matth. XXV, 32).« Convallis congrue eo quod sit humilis, pro humilitate ponitur: tabernaculum vero pro militia, eo quod in tabernaculis habitare militantium est: et non metibor illos militantes in convalle, qui deficiunt a militia, timore tribulationis et martyrii. Sed meus est Galaad, id est, illi mei sunt ad metiendum qui sunt Galaad, martyres scilicet [Col. 0916D] militantes, perseveranter non denegantes nomen Dei etiam in tribulatione, ubi videretur locus timoris et denegationis, Galaad nempe acervus testimonii interpretatur. Unde congrue per Galaad martyres intelliguntur, qui testes Dominicae fidei etiam in tribulationibus existere non metuunt. Quod etiam per hoc nomen intelligitur, quod est martyr. Martyr enim Graece, testis sonat Latine. Ille vero non juste dicitur testis, qui timore mortis a veritatis testimonio desistit. Acervus vero dicuntur martyres, quia multi sunt. Acervum enim dicimus, multarum rerum collectionem. Potest etiam unus alia similitudine acervus dici, eo quod in altitudinem perfectionis per tribulationes excrescit ad modum acervi, qui in altum excrescit.

[Col. 0917A] Quoniam vero quidam fuerunt, qui usque ad mortem testes Dominicae fidei exstiterunt; et non charitate commoti, sed favore hominum instigati; Unde dicit Apostolus: »Si tradidero corpus meum, ita ut ardeam, charitatem autem non habeam, nihil mihi prodest (I Cor. XIII, 3),« determinat quem Galaad dicat esse suum, cum addit: Et, id est scilicet, meus est Manasses, id est oblivio. Quod est dicere: Illi martyres mei sunt, qui sunt Manasses, id est obliviscentes omnem terrenum favorem, et pro sola charitate in tribulatione militantes. Manasses quippe oblivio dicitur: et iste Galaad qui est Manasses, existens etiam Ephraim, id est fructificans alios in fide per praedicationem et constantiam suam, est fortitudo mei capitis, id est, computat se fortem esse [Col. 0917B] in constantia tribulationum per me, qui sum caput suum, id est gubernator suus. Ephraim autem fructificatio interpretatur. Et hoc totum est ac si diceret: Illos humeros partibor ego a malis: metibor et mihi qui mei erunt testes, etiam in tribulationibus, et omnem favorem humanum obliviscentes, et alios, prout possunt, in fide fructificantes, et omnem fortitudinem constantiae suae, non sibi sed mihi capiti suo attribuentes. Galaad locus est in Judaea. Ephraim autem et Manasses, homines Judaei fuerunt. Unde per haec vocabula, martyres ex Judaeis intelliguntur. Ne vero viderentur confessores ex Judaeis non esse sui, ipsos etiam addit, sic: Et Juda rex est meus, id est confessores ex Judaeis mei sunt, qui se regunt ne per illicita defluant. Parum enim aut nihil [Col. 0917C] alicui confiteri Deo voce proderit, nisi etiam se bene regendo ab illicitis abstinuerit, et bene operari studuerit. Unde Prosper: »Bene loqui et male vivere, nihil est aliud quam sua se voce damnare.« Et Joannes apostolus: »Si quis dicit se nosse Deum, et mandata ejus non custodit, mendax est (I Joan. II, 4).« Juda quidem confessio interpretatur. Convenienter ergo per Judam, qui vir Judaeus fuit, Jacob scilicet filius, confessores ex Judaeis designantur.

Postquam martyres et confessores ex Judaeis suos esse ostendit, et in futuro partiendos esse, ne fideles ex gentibus exclusi putarentur, quorum multi martyres, multi autem exstitere confessores, ipsos quoque sic adjungit universaliter: et Moab est olla, id [Col. 0917D] est refectio, spei 212 meae. Quod est dicere: Gentilis populus ad fidem conversus est meus, pro quo spero me gaudio refici, cum in futuro eum a malis partiar. Moab filius fuit Loth, quem ex filia sua genuit: de cujus sanguine gentilium generatio maxima processit, qui etiam Moabitae dicti sunt (Gen. XIX, 7). Moab igitur exlex interpretatur, eo quod contra legem de filia sit generatus. Per Moab ergo gentilis populus accipitur, qui semper contra legem sine lege fuit, dum Deo cultum debitum denegavit. Per ollam refectio non inconvenienter accipitur, eo quod ex cibis in olla coctis, corpus reficitur. Vel sic potest legi, ut et sententia et distinctio mutetur. Moab olla est spei meae, id est, ille gentilis populus, [Col. 0918A] qui excoctus est ab omni terrenitate per ignem tribulationis, ad modum ollae quae excoquitur igne ut robustior sit, attinet spei meae, id est, illum spero in futuro a malis partiri. Vel sic: Moab olla attinet spei meae, id est gentilis populus qui fidelium meorum olla fuit, id est, excoquens eos per ignes tribulationum ab omni sorde, ad modum ollae in qua cibi excoquuntur a nocuo humore. Et quia posset quaeri: Quomodo acquires tibi Moab, id est gentilem populum? modo ostendit quomodo acquiret, sic: Dico quod Moab attinet ad spem meam, quem Moab mihi acquiram, sic per hoc scilicet, quod in Idumaeam, id est in gentilem populum, extendam calceamentum meum, id est praedicatores qui doctrina eum sua mihi acquirent.

[Col. 0918B] Idumaea terrena dicitur; unde per Idumaeam plebs gentilium denotatur, quae ante conversionem soli terrenitati vacabat. Calceamentum autem dicuntur congrue praedicatores, eo quod Ecclesiam praedicatione et exemplo et oratione sua muniunt, sicut pes a calceamento munitur. Vel per calceamentum e contiguo pedes accipiuntur, eo quod calceamentis utuntur; per pedes vero praedicatores: quia sicut pedes corpus deferunt, sic et praedicatores nomen Domini in gentes detulerunt. Vel sic: Per hoc acquiram mihi gentilem populum, quia in Idumaeam extendam calceamentum meum, id est, in notitiam Idumaeae, gentilis populi scilicet, extendam notitiam calceamenti mei, id est humanitatis meae, ut me qui Deus eram, hominem esse factum pro totius mundi [Col. 0918C] salute cognoscens, mihi spontanea subjiciatur. Calceamentum autem ex pellibus mortuorum animalium efficitur, ideoque pro humanitate Christi ponitur, quae per multas tribulationes ad ultimam passione crucis mortificata est. Unde Joannes Baptista: Post me temporalitater venit vir, Christus scilicet, qui ante me factus est (Joan. I, 27), secundum humanitatem, non temporaliter sed dignitate. Quod est dicere: Qui factus est dignior me, cum sit posterior tempore secundum quod homo. Corrigiam calceamenti cujus non sum dignus solvere (Ibid.), id est, minimam particulam mysteriorum ejus humanitatis non sum dignus explicare. Quod est dicere: Nec etiam dignus sum et sufficiens ad explicandum aliquod minimum secretum ejus humanitatis, [Col. 0918D] nedum aperire non sufficiam mysteria ineffabilia ejus Divinitatis. Corrigia vero quia minima pars est calceamenti, pro minima parte mysteriorum humanitatis Christi jure ponitur. Vel sic: Non sum dignus solvere corrigiam calceamenti ejus, id est quaestionem humanitatis ejus, hoc scilicet quod a quibusdam quaeritur qualiter ille, qui Deus erat, homo sit effectus. Quaestio quoque convenienter corrigia dicitur, quia sicut corrigia nectit calceamentum, sic et quaestio ligat illud unde fit. Dixi quod in Idumaeam extendam calceamentum meum: et sic alienigenae mihi subditi sunt, id est Idumaei mihi subdentur, qui hucusque fuerunt alienigenae, id est de alia generatione, id est generati a diabolo, et alieni a cognitione [Col. 0919A] mei. Notandum 213 quod etsi non inveniantur haec in Evangelio, quae hic dicuntur a Domino dicta fuisse, his tamen aequipollentia Deus locutus fuisse in Evangelio legitur, quae alicui investiganti facillime apparebunt.

Postquam verba Dominicae passionis introduxit de hac promissione fidelium collectio gratulans, quasi sub interrogatione orat deduci in civitatem munitam, id est in Jerusalem coelestem, in qua non fiet assultus hostium: et hoc sic dicit et orat, ut hic magis ac magis dilatetur de die in diem. O Deus, promisisti quod partieris Sichimam et Moab ollam a perdendis me, scilicet Ecclesiam de Judaeis et gentibus: et ita fiat ut me partiaris, et partitam in civitatem munitam deducas. Nam quis deducet me in [Col. 0919B] civitatem munitam? et quia promisisti quod extendes calceamentum in Idumaeam, dilata hic me usque in Idumaeam, id est usque in illos qui adhuc sunt terreni, ut ipsi scilicet mihi adjungantur: nam quis deducet, id est dilatabit, me usque in Idumaeam, id est adeo ut Idumaei mihi adjungantur? Nonne tu, Deus, qui repulisti nos, id est qui videris nos hic repellere in tribulationibus positos, et qui hic non egredieris in virtutibus nostris, id est in exercitibus nostris, ut nos scilicet facias exercitus contra hostes congregare; et cum ipsis exercitibus egrediaris ad pugnam adversus inimicos nostros, sicut egressus es cum exercitibus patrum nostrorum, per ministerium angelorum. Et hoc totum est, ac si diceret: Cum hoc promiseris, quod nos in futuro [Col. 0919C] a malis partitos in civitatem munitam deduces, et hic in Idumaeam calceamentum extendes, etsi videar a te repulsa, tamen in futuro deduc me in civitatem munitam; et hic dilata me usque in Idumaeam: nam quis potest hoc facere nisi tu? nullus. Hoc autem ex ingenti desiderio ponit interrogative. Dixi quod repulisti nos, id est, videris hic repellere in tribulatione positos; et ideo quia hic nos permittis in tribulatione, da nobis auxilium de tribulatione, id est per hanc tribulationem, quam patimur. Quod est dicere: Fac ut haec tribulatio sit nobis auxilium, id est causa salutis, dum per eam excoquimur a sordibus nostris; et ideo oramus per tribulationes adjuvari, quia vana est salus hominis. Ac si diceret: Oramus adjuvari per tribulationem, [Col. 0919D] non per humanum auxilium, quia salus humana vana est, id est humanum auxilium vanum a salute. Dixi, o auditores, quod Deus non egredietur in virtutibus nostris; nos enim non congregabimus amodo virtutes, sed in Deo faciemus virtutem nostram, id est, Deum habebimus pro virtute, et in eo confidemus magis quam in aliqua virtute, ut ipse faciat nos inimicos nostros superare; et ipse deducet tribulantes nos ad nihilum, id est de malitia sua per praedicationem nostram faciet eos bonos. Vel deducet in futuro ad nihilum tribulantes nos, id est potestatem tribulantium nos, ne nobis in futuro praevaleant sicut modo in corpore praevalent. Hanc autem apostropham ad auditores facit, ut sui exemplo [Col. 0920A] instruat eos solo Deo confidere, non in terrena virtute.



IN PSALMUM LX.

Psalmi sexagesimi titulus. In finem in hymnis, Psalmus David. Quod sic exponitur: Psalmus David, id est Ecclesiae perfectorum perseverantis in hymnis usque ad finem vitae, id est perseverantis in Dei laudibus, opere, voce et devotione: vel sic tendentis in finem, id est in beatitudinem perfectam, in hymnis perseverando, id est in Dei laudibus. Orat autem perfectorum collectio ut Deus exaudiat orationem suam quam facit, ut in hoc saeculo habitet in tabernaculo Dei, et in futuro haereditatem aeternam possideat: et orat ut exaudiat deprecationem quam facit 214 ut Deus proteget eam a vitiis, [Col. 0920B] ea removendo a se: et protegat de poena perpetua. Ubi notandum quod oratio dicitur, quod fit de adeptione rei cujuslibet; deprecatio vero de remotione. Ostendit autem se adepturam quod orat et quod deprecatur: et confidentia meriti et exemplo beneficiorum, quae jam adepta est, et hac confidentia qua adipiscetur se psalmum dicturam pollicetur.

Exaudi, Deus, deprecationem meam, ut me protegas a vitiis et poena perpetua, removendo ea a me. Intende orationi meae, id est diligenter audi orationem meam: vel intende, id est intensum te fac orationi meae; scilicet sicut intense oro, ita et tu intense quod oro largire, scilicet ut qui jam habitare coepi in tabernaculo tuo, id est in militia tua, [Col. 0920C] hic magis ac magis inhabitem, et in futuro haereditatem meam possideam. Et dignum est ut exaudias: nam clamavi et ore, et opere, et mente, ad te promerendum, non aliquid terrenum; et iste clamor processit a finibus terrae, id est terrenitatis. Quod est dicere: Per hoc deveni ad hunc clamorem, quod in me finivi omnem terrenitatem, ut non terrenis, sed spiritalibus inhiarem, praetentione meriti. Ostendit autem beneficia jam adepta, quorum exemplo se credit adepturam quod orat. Dico exaudi, et quod oro ei quod deprecor: et exaudire debes cum haec beneficia jam impenderis, scilicet quod exaltasti in petra, id est in conformitate Christi, qui firma petra est, me, quae ante depressa eram in vitiis. Quod est dicere: Exaltasti me in virtutibus, ut conformis [Col. 0920D] essem Christo. Petra vero Christus dicitur, eo quod ad similitudinem petrae firmum fundamentum sit omnium fidelium, ne in illo fundati aliquo modo moveantur. Unde Apostolus: »Petra autem erat Christus (I Cor. X, 4);« et propheta: »Erit in lapidem offensionis, et petram scandali duabus domibus Israel (Isa. VIII, 14).« Ostendit quoque unde exaltavit, apponendo sic: Dico: Exaltasti, dum, hoc est quod, anxiaretur ex conscientia criminum cor meum, id est, cor dum meum erat, non tuum. Tunc cor dicitur esse peccatoris, cum male cogitat: tunc vero Dei, cum bene. Unde Prosper: »Non nostri est muneris, cum recte cogitamus.« Et hoc totum est ac si diceret: Exaltasti me ab anxietate criminum [Col. 0921A] exemptum. Vel sic: Exaltasti me, et necesse erat, dum hoc esset, ut anxiaretur cor meum, prius enim contristabatur, quia per me non poteram exaltari. Ac si diceret: Necesse erat ut me exaltares, cum per me insufficiens essem ad exaltandum, unde nimis anxiabar. Nimis enim aliquid anxiatur, cum id ad quod valde nititur, attingere non potest. Et me exaltatum deduxisti, id est perseverare in illa exaltatione fecisti, ne caderem; vel, deduxisti de magno ad majus, ut me exaltatum magis de die in diem exaltares. Promittit vero sibi ex certitudine spei, quam habet, se adepturum quod orat, cum addit: Quia factus es spes mea, turris fortitudinis a facie inimici.

Inhabitabo in tabernaculo tuo in saecula, protegar [Col. 0921B] in velamento alarum tuarum. Quod sic continuatur et construitur, ut singulis singula reddantur. Dixi: Exaudi deprecationem meam, ut me protegas a vitiis et poena perpetua, et intende orationi meae, ut magis magisque facias inhabitare in tabernaculo tuo: et hujus rei quam deprecor et oro adipiscendae certa sum, scilicet quia factus es spes mea, id est, quia per hoc quod me exaltasti et deduxisti, factus es talis, in quo sit spes mea, certa sum quia inhabitabo in tabernaculo tuo, id est in militia tua magis eundo in saecula mundana, id est, quandiu saecula mundana durabunt, perseverabo in militia tua, qui incoepi deduci in ea. 215 Hoc quod dicit: Factus es spes mea, emphatice ponit. Et quia factus es turris fortitudinis a facie [Col. 0921C] inimici, id est, quia factus es mihi forte munimentum ab instantia inimici visibilis et invisibilis me cripiens, certa sum quia existens in velamento alarum tuarum, id est in defensione tua protegar: et hic indesinenter a vitiis, et in futuro a poena. Quod dicit in velamento alarum, non dicitur quod alas habeat, sed a similitudine volucris ponit, quae pullos ab aestu et pluvia et volucrum rapacium impetu alarum velamento protegit. Et est aequipollens ac si diceret: Proteges me in defensione tua. Vel per alas possunt accipi duae leges, vetus et nova, seu etiam gemina dilectio, Dei scilicet et proximi. Quarum exercitio Ecclesiae fideles assidue refrigerati, et hic proteguntur, ne a tribulationibus superentur, et in futuro, ne poena perpetua puniantur, sicut alis volucris [Col. 0921D] pulli ab omni laesione proteguntur.

Non solum autem spero quod inhabitabo in tabernaculo tuo, ideo quod factus es spes mea, sed ideo quoque quoniam tu, Deus, qui potens es ad complendum quod oro, exaudisti orationem meam, id est disposuisti complere orationem meam, scilicet ut inhabitem in tabernaculo tuo in saecula: et non solum dabis ut hic inhabitem in tabernaculo, sed in futuro dedisti, id est dabis, haereditatem aeternae beatitudinis timentibus nomen tuum, scilicet cum timore casto venerantibus hoc nomen tuum, quod est Dominus, non dolentibus et blasphemantibus hoc, quod Dominus es. Haereditatem vero, aeternam beatitudinem per similitudinem dicit, eo quod eam [Col. 0922A] fideles per mortem Christi filii adoptivi facti, perenniter habebunt, sicut filii patris haereditatem, post ipsius patris mortem, quandiu vivunt obtinent. Exponit autem ipsam haereditatem, cum subjungit: Dico quod dabis haereditatem; scilicet, adjicies dies regis super dies regis. Quod est dicere: Cum hic habemus dies conformes diebus Christi, antonomastice regis, ut hic pro posse nostro militemus, sicut ipse tibi Deo in hac vita militavit, adjicies nobis post mortem carnis alios dies conformes aliis diebus Christi regis, qui erunt super nos dies regis praesentes digniores. Dies scilicet aeternos, id est, vitam perpetuam, quae conformis erit vitae Christi, quam post mortem carnis adeptus est: sicut ipse testatur: »Ego vivo et vos vivetis (Joan. XIV, 19).« Quia [Col. 0922B] vero dixerat dies, ne viderentur parum quid esse, digniori eos vocabulo vocat, cum addit: scilicet adjicies annos regis super annos ejus, scilicet regis. Anni et dies hic pro eodem habentur. Notandum non dici vitam perpetuam dies vel annos pluraliter, quod in ea sit dierum multiplicitas futura, sed quia dies illa sola dierum istorum multiplicitatem excedet: dico quod adjicies dies super dies regis: et hoc facies in diversis justis usque in diem generationis et generationis, id est, dabis illos dies secundum animam diversis justis in diverso tempore. Hodie quidem uni de hac vita migranti, cras alii, et post cras alii: et sic semper per successionem usque in diem judicii, qui erit dies generationis et generationis, id est duplicis generationis, in quo fideles dupliciter in aeternitate [Col. 0922C] generabuntur, et secundum corpus scilicet, et secundum animam: qui mox post carnis obitum secundum animam generantur. Haec autem dies, a Domino dies regenerationis nuncupatur, cum dicit: »In regeneratione cum sederit filius hominis (Matth. XIX, 28),« etc. Vel dicitur dies generationis et generationis, eo quod omnes in eo spiritaliter generati in fide, aeterna beatitudine simul generabuntur: quae generatio et generatio permanet in conspectu Dei in aeternum, id est, qui spiritualiter generati, vel in corpore et in anima generati, permanebunt in aeternum, in 216 praesentia et beneplacentia Dei, juxta illud Apostoli: »Sic semper cum Domino erimus (I Thess. IV, 16).« Diceret aliquis: Dicis quod permanebunt in conspectu Dei, ac si magnum esset. [Col. 0922D] Ad quod sic addit: Vere magnum est illud permanere. Nam quis requiret postea misericordiam, id est peccata remitti, et de tribulationibus eripi; et veritatem, id est aeternum et verum esse, et incommutabile? Nemo. Ac si dicat: Felices erunt, qui permanebunt, nam cum fuerint misericordiam et veritatem penitus adepti, Deum de misericordia et veritate amplius orare necesse non erit. Ergo ut permaneam in conspectu tuo, o Deus, psalmum dicam nominituo, id est bona opera mea in evidenti ponam ad honorem nominis tui, non ad favorem hominum; et hoc non faciam horarie neque invitus, sed faciam de die in diem opera mea, quae dicuntur vota, eo quod voto et desiderio cordis fiunt, non invite: et [Col. 0923A] hoc faciam usque in saeculum, scilicet saeculi hujus subsecutivum. Quod est dicere, quandiu mundus iste durabit.



IN PSALMUM LXI.

Titulus Sexagesimi primi. In finem pro Idithun. Psalmus David. Quod sic exponitur: Psalmus iste est David, id est Ecclesia perfectorum, compositus per Idithun in finem, id est pro ea consideratione quod est Idithun: in finem, id est ea occasione quod ipsa Ecclesia est transiliens eos, contra quos hic disputat: in finem tendens, id est in conformitatem Christi finis prophetiae et legis. Disputat enim in hoc psalmo Ecclesia perfectorum contra haereticos et gentiles et Judaeos qui volunt eam a lege Dei devocare et a subjectione ejus, ostendens quod [Col. 0923B] nullatenus eam devocabunt: et ostendit causas plures quare non poterunt eam devocare. Exprobrat autem eorum impietatem, ut sic revocet eos vel alios, qui adhuc sunt insontes, bonos videlicet ab eorum conformitate retrahat. Adhortatur etiam animam suam, ne eorum exemplo a Dei subjectione discedat: bonos quoque ut in Deo sperent admonet, non in rapinis et divitiis: dicens in fine psalmi, quod Deus unicuique juxta opera sua reddet: sperantes in se salvando, et in divitiis sperantes juste condemnando.

Nonne Deo subjecta erit anima mea? Ac si diceret: Vultis eam, o fidei catholicae adversarii, a Dei subjectione removere, si poteritis hoc efficere, ne sit subjecta: nequaquam, vere subjecta erit, non poterit [Col. 0923C] a vobis moveri. Et merito subjecta erit: ab ipso enim est salutare meum, id est salvatio mei. Quod est dicere: Ipse me salvabit. Diceret aliquis: Estne potens ad te salvandum? Ad quod sic respondet: Ita vere ab ipso potest esse salvatio mei. Nam et ipse est Deus meus, id est recreator mei, per mortem suam, qui perieram in Adam, et susceptor meus erit in futuro, id est medicus meus qui me faciet ex mortali et passibili immortalem et impassibilem. Vel sic continuetur, ut sententia non mutetur: Ideo subjecta erit ei anima mea, quia ab ipso est salutare meum: et ideo adhuc, nam et ipse est Deus meus et salutaris et susceptor. Ac si diceret: Non solum est salutaris, sed et Deus, et salutaris, et susceptor: et cum tantae causae sint ei subjiciendi, non movebor [Col. 0923D] amplius ab ejus subjectione: cum dicit amplius, non ex necessitate datur intelligi, quod aliquando mota esset, sed aequipollens est ac si diceret: Nunquam movebor. Vel sic: Non movebor amplius, postquam tibi subjici incoepi, quae antequam subjicerer, a te per infidelitatem remota fui. Postquam autem contra omnes adversarios egit, specialiter contra manifeste impugnantes per tribulationes, Judaeos scilicet et gentiles, agit; ostendens nequidquam eos ipsam velle devocare, et per hoc semetipsos potius in anima interficere, ut hoc modo eos devocet. Vel si devocari noluerint, inexcusabiles reddantur: et hoc sic dicit, dico: Non movebor: et cum sim immobilis, quousque, id est usque ad quod tempus, irruitis per [Col. 0924A] tribulationes in me 217 hominem, id est in me, qui adhuc homo sum, id est mortalis et passibilis, in quo facultatem irruendi habetis. Hoc autem increpative positum aequipollens est, ac si diceret: Cum immobilis sim, desistite ut propter hoc in me irruatis, ut me revocetis: nam irruendo interficitis vos, universi. Quod est dicere: Hoc quod in me irruitis, causa est quare in anima interficiamini et vobis loquor existentibus, tanquam parieti inclinato, id est comparabilibus parieti jam inclinato, quae presto est ad ruendum: et est hoc ac si diceret: Cum Deus vos fecerit rationabiles, et liberum arbitrium habentes, et sic vos habiles effecerit, ut Ecclesiae paries essetis, vos prave vivendo inclinastis vos, id est fecistis aptos ad cadendum in mortem, sicut paries [Col. 0924B] inclinatus aptus est ad cadendum.

Demonstrat autem adhuc eos esse debiliores, cum addit: Et vobis loquor existentibus tanquam maceriae depulsae, id est, maceriae comparabilibus et non maceriae rectae sed maceriae depulsae, id est quae jam impulsa est, et ad cadendum prona. Maceria proprie dicitur congeries lapidum sine caemento vel ligatura quaelibet subalternatim positorum, quae cito dirui potest: paries vero, lapidum congeries subalternatim positorum caemento vel junctura aliqua ligatorum, quae non est adeo facilis ad cadendum, ut maceria. Unde congrue maceriae comparantur, qui sine junctura fidei et concordiae existentes, et a vitiis impulsi, ad ruendum in mortem faciles existunt: et hoc totum est ac si poneret: [Col. 0924C] Cum jam propter malam vitam vestram sitis ruituri, sicut maceria depulsa, deberetis utique fidei et subjectionis Dei caemento ligari, ne rueretis. Facit autem apostropham ad auditores, ostendens adversariorum desiderium ut ipsam Ecclesiam a subjectione Dei retrahant, et sic etiam Deum, cui inhiat, sibi auferant. Agit quoque de haereticis, qui exterius ore bene loquendo allicere eam nituntur, ut veris locutionibus falsas admiscendo eam decipiant, et sic sibi conforment: ostendit quoque suam in bono perseverantiam, ut hoc de se dicendo instruat ipsos auditores ab eisdem adversariis cavere, et in bono perseverare; et sic dicit: Dixi quod non movebor, o auditores, propter supradictas causas. Dixi etiam quod interficiunt se adversarii mei, dum in me irruunt. [Col. 0924D] Verumtamen quamvis his duabus causis deberent dimittere, cogitaverunt a me repellere pretium meum, id est, cogitaverunt quomodo me a Dei subjectione repellerent, et sic pretium laboris mei mihi auferrent, Deum scilicet, cui penitus inhio, ad quem omni labore operum bonorum tendo. Non solummodo vero illi qui in me tribulationibus irruunt, judaei scilicet et gentiles, cogitaverunt me repellere, sed etiam haeretici; nam cum ego cucurri per viam bonorum operum, et hoc in siti, id est in desiderio eos mihi incorporandi, per exemplum eorumdem operum bonorum, ipsi ore suo benedicebant, id est quaedam bona verba simulatorie proferebant: et idem, ipsi corde suo maledicebant, id est, eadem [Col. 0925A] verba, quae bona videbantur in oris prolatione, reputabant mala et deceptoria in cordis conceptione. Quod est dicere: Quaedam deceptoria verba, quae bona videbantur, ore proferebant, ut his falsa latenter admiscendo, me deciperent, et sic mihi a Dei subjectione remotae laboris mei pretium auferrent; facit antem ad animam suam exhortationem, cum addit: Verumtamem Deo subjecta esto, anima mea. Quod est dicere: Verumtamen quanquam ipsi nitantur omni modo te a subjectione removere, et sic pretium tuum a te repellere, noli malo exemplo et exhortationi cedere, sed magis ac magis Deo subjecta esto, anima mea. Diceret aliquis: Si subjecta existens eorum exhortationi, cedere nolueris, multas tribulationes patieris, ad quod sic addit: Non [Col. 0925B] emigrabo ab ipsius subjectione, timore tribulationum, sed tribulationes pro eo patienter feram, 218 quoniam ab ipso est patientia mea, id est, exemplum patientiae meae, dedit enim mihi exemplum patiendi, cum pro me passus sit. Vel ab ipso est patientia mea, id est, ipse dedit mihi patientiam, ne pro eo pati timeam, et ideo adhuc non emigrabo, quia ipse cui subjecta sum, est Deus meus, id est, Creator et Salvator meus, remittendo peccata, et adjutor meus, ut bene operer. Notandum has causas quas hic ponit, dicendo quia ipse Deus meus, etc., non superfluo repetitas, cum superius easdem posuisset, quoniam superius eas posuit contra adversarios agendo, hic vero ad aliud sese, videlicet exhortando.

Innuit vero salvationem suam a solo Deo fuisse, [Col. 0925C] non ab aliquo merito suo praecedenti, ne quis putaret quod in ejus salvatione aliquid cooperatum esset, liberum arbitrium aut ullum meritum ejus, sicut in bona operatione liberum arbitrium cooperatur, sic: Dixi, quod Deus est salvator meus et salutare meum, id est, ipsa salvatio mihi data in Deo solo, id est, in sola Dei gratia data fuit: quod gloria mea, id est hoc quod fecit me gloriosum et vita laudabilem propter salvationem mei, in solo Deo est, non in merito quolibet, aut in libero arbitrio meo. Ne vero bona operatio ex libero arbitrio penitus esse videretur, et non etiam ex Deo, addit, et Deus est auxilii mei opifex. Quod est dicere: Cum gratuita voluntate me salvaverit, et gloriosum fecerit, auxiliator quoque mihi est ad bene operandum, libero arbitrio [Col. 0925D] meo cooperante. Ideo ergo quia gratuito me salvavit, et gloriosum fecit, et etiam auxiliator est ad bene operandum, spes mea est in Deo: id est, cum tot jam impenderit mihi beneficia, spem habeo adipiscendi ea quae in Deo sunt, scilicet immortalitatem et impassibilitatem. Exhortatur vero bonos ad operandum in Deo, sui exemplo, cum subjungit sic: Dico quod spes mea in Deo est. Unde exemplo mei sperate in eo, omnis congregatio populi, id est, vos qui non estis disseparati a Christo mala vita vestra et haeresibus, sed quicunque in populo mundano congregati estis in fide, et conformitate Christi, et in hoc unum estis, ut ait Apostolus: »Multi unum corpus sumus in Christo (Rom. XII, 5).« Et ut spes [Col. 0926A] vestra recta sit et firma, effundite corda vestra, id est, evacuate corda secundum hoc quod vestra sunt et non Dei: quod est dicere: Evacuate corda vestra a cogitationibus malis, quae ex vestra parte sunt et non Dei: ut effundendo corda sitis coram Deo, id est in beneplacentia Dei; nisi enim effunderetis, non coram Deo essetis, et effundere debetis; nam sic Deus adjutor noster erit, id est, adjuvabit et me et vos ad bene operandum, in aeternum nos deducturus, per illud auxilium gratiae suae. Exprobrat vero adversariorum duritiam ad utilitatem fidelium, quos proxime adhortatus est, ne ipsi eis conformentur, cum subdit: Dixi, o congregatio populi, ut in Deo speretis, et corda effundatis, et sic coram eo sitis, et adjutor vester sit. Verumtamen quanquam [Col. 0926B] sperantium corda coram Deo sint, et eum habeant adjutorem, filii tamen hominum veterum conformitate, id est adversati mei gentiles conformes vetustatis Adae et Evae vani sunt, id est nolunt in Deo sperare, quae spes certissima esset, sed vani sunt, id est vanis adhaerentes, terrenis scilicet. Ubi nos hic habemus, filii hominum, Hebraica translatio habet, filii Adam. Et filii hominum, Judaei et haeretici, mendaces sunt in stateris, id est, in divinis Scripturis quas sinistre exponunt.

Dictum est a similitudine mercatorum, qui cum deberent in statera ponderare aequaliter, mentiuntur ponderando inaequaliter. Dicuntur vero staterae, divinae Scripturae, eo quod examen totius sint justitiae, sicut staterae justi ponderis examen sunt. Quod [Col. 0926C] est dicere: Cum utrisque ex Judaeis et haereticis Scripturae propositae sint ad examen rectitudinis, ipsi motu illarum Scripturarum nolunt effundere corda, sed mentiuntur exponendo perverse ipsas Scripturas, 219 ad hoc, ut decipiant bonos, ipsi, qui boni quibusdam videntur, eundo de vanitate in idipsum, id est in vanitatem, quod est dicere, ut decipiant fideles, tendendo de vana et falsa locutione in magis vanam et falsam. Facta exprobratione inimicorum, revertitur ad exhortationem bonorum, sic: Dico sperate in Deo, nolite sperare in iniquitate generaliter, ut videlicet speretis ex iniquitate qualibet adipisci aliquid utilitatis, vel sic nolite sperare in iniquitate, id est in divitiis quae iniquitas dicuntur, eo quod iniquum sit eas congregare, et non pauperibus [Col. 0926D] erogare. Unde Dominus dicit: »Facite vobis amicos de mammona iniquitatis (Luc XVI, 9).« Quod est dicere: Nolite sperare utile esse divitias retentare: et vos, carentes divitiis, nolite concupiscere rapinas, id est divitias quae dicuntur rapinae, vel quia vi seu fraude alicui rapiuntur, seu etiam quia nulli tribuuntur; juxta illud Prosperi: »Quae nulli tribuit, pauperibus rapuit;« et si divitiae affluant, id est abundent vobis, nolite illis cor apponere, id est desiderium cordis applicare, ut eas plus nimio diligentes, Deum obliviscamini. Unde Apostolus: »Avarus, quod est idolorum servitus, non habet partem in regno Christi et Dei (Eph. V, 5).« Vel, nolite apponere cor cordi, id est, adjungere [Col. 0927A] superbiam superbiae cordis vestri, scilicet cum magis et magis divitiae vobis affluxerint, non ideo magis magisque superbi efficiamini; unde Paulus ad Timotheum: »Praecipe divitibus hujus saeculi, non superbe sapere, nec sperare in incerto divitiarum (II Tim. VII, 17).« Quia vero dixerat esse sperandum in Deo, et non in divitiis, ut ad hoc attrahat auditores, dicit Deum potentem esse ad puniendum in divitiis sperantes, et misericordem ad bene remunerandum in se sperantes. Dixi, congregatio populi, sperate in Deo, et non in divitiis, et nolite cor apponere, et hoc obedienter complere debetis. Nam Deus locutus est et per Scripturas, et per humanam naturam, et hoc semel, id est incommutabiliter. Quod est dicere: Tale quid locutus est, [Col. 0927B] quod incommutabile erit, et necesse est ut compleatur. Illud quippe unum recte dicimus, quod nullius mutabilitatis obtinet diversitatem, sicut Deus cum in personis sit trinus, unus dicitur, eo quod in sententia sit incommutabilis et indiversus. Unde semel pro incommutabiliter hic ponitur. Dico quod Deus locutus est, et inter ea quae in locutione ejus percepi, audivi duo, propter quae est in eo sperandum, et non in divitiis, et sunt corda effundenda: Haec scilicet duo, quia potestas est Dei, id est, tua, o Deus, quia tu Deus potens es, et tibi, Domine, est misericordia, id est, et tu, Domine, misericors es: haec autem breviter exponit subdendo, sic: Dico quod tibi est potestas et misericordia, quod est ac si dicerem, quia tu reddes unicuique juxta opera sua in futuro; [Col. 0927C] hoc autem totum est, ac si breviter diceret: Effundenda sunt corda et sperandum in Deo, et non in divitiis; quoniam tu, Deus, loquens nobis verissima et incommutabili locutione haec ostendisti: qui cum sis potens ad damnandum negligentes te, reddes in futuro unicuique juxta opera sua, scilicet negligentibus te poenam; sperantibus autem in te et effundentibus corda sua, salutem perpetuam; vel sic: Semel locutus est Deus, id est, aeterne et incommutabiliter disposuit omnia, et adhuc disponit. Quod est dicere: Incommutabiliter et aeterne genuit Filium, et adhuc gignit investigabiliter. Gigni quippe Filium a Patre, non est aliud quam per eum cuncta disponere: dispositionem autem Dei vocamus ineffabilitatis locutionem, et in illa locutione duo haec auditu [Col. 0927D] audivi interiori, etc.; haec non mutantur.



220 IN PSALMUM LXII.

Psalmi sexagesimi secundi titulus. Psalmus David, cum esset in deserto Idumaeae. Quod sic exponitur: Psalmus iste attribuitur David, id est Christo: habitus est iste psalmus ab ipso David, cum ipse David esset, id est conversaretur corporaliter in deserto Idumaeae, id est in populo Judaico, qui desertum erat propter Idumaeam, id est propter terrenitatem suam. Quod est dicere: Quia terrenis intenti erant, et legem Dei propter traditiones suas irritam fecerant, deserti erant a gratia Dei, et infertiles bonorum operum, ad modum terrae desertae, quae infertilis est. Ostendit autem in hoc psalmo Dominicus homo [Col. 0928A] ante passionem desiderium suum perveniendi ad Deum. Unde se vigilare in bono opere asserit, ut ad eum pervenire possit, et promittit perseveranter se Deum laudaturum et voce, et bona vita sua, et orat gratia spiritali perseveranter repleri, ut a laude non desistat; hoc autem facit ad instructionem suorum, ut et ipsi exemplo suo vigilent, et ad Deum pervenire desiderent, et eum omnimode laudent, et orent spiritali gratia repleti, ut sic in ejus laude perseverent: aliter enim non possent. In fine vero psalmi agit de hoc quod quaerent eum inimici frustra in morte detinere. Agit etiam de eorumdem inimicorum multiplici damnatione, et de laetitia resurrectionis, et de laudatione suorum in futuro.

Deus, qui omnium communiter es Deus, meus specialiter, [Col. 0928B] cui prae omnibus obedio, qui me penitus immunem fecisti a peccato, vigilo, bene vivendo, ad te obtinendum. Quod est dicere: Non me negligenter habeo in voluntate tua, sed vigilo, id est curiosus et sedulus nitor ad te adipiscendum, id est ad hoc ut tui conformitatem obtineam, secundum hoc quod homo sum, ut videlicet fiam immortalis et impassibilis sicut tu, a similitudine boni servi, qui exspectando dominum suum non dormit sed vigilat, de quo in Evangelio legitur: »Beatus ille servus, quem, cum venerit Dominus, invenerit vigilantem (Luc. XII, 37).« Dico vigilo, et haec vigilatio contingit de luce virtutum et cognitionis tuae, qua interius repleor. Quod est dicere: Maxima lux virtutum, et tuae cognitionis mihi ingesta, causa est [Col. 0928C] quare vigilem perseveranter. Vel, vigilia mea contingit de luce, id est de sapientia tua, mihi personaliter unita, quae animam meam incessanter illuminat, et inde quoque contingit bene vigilatio mea: quia sitivit anima mea in te, id est, anima mea vehementer desideravit et adhuc desiderat illud quod in te est, impassibilitatem scilicet; quod est dicere: Tantum habet desiderium in te, id est, in impassibilitate conformari, quantum ille qui valde sitit desiderium habet bibendi, et caro mea sitivit tibi adhaerere quam multipliciter! Quod est dicere: In carne mea multo plures causae sunt quam in anima, quibus sitio tibi conformari. In anima sola illa causa est, quare te sitiat, quia passibilis est; in carne vero, et quia multo passibilior anima, et quia mortalis, quod [Col. 0928D] anima non est. Dico quod anima et caro sitivit tibi: anima et caro dico posita in terra deserta, etc. Vel sic continuatur, ut expositio non mutetur. Dico quod vigilo ad te, ego dico, positus in terra deserta et invia et inaquosa; ac si diceret: Etsi converser inter Judaeos, qui terra sunt, id est omnino terreni et invii, id est sine via, nolentes me recipere, qui sum via, veritas, et vita (Joan. XIV, 6): et ideo quia terreni sunt et invii, sunt etiam inaquosi, id est non aquati gratia spiritali, sed steriles ab omni bono et sicci; tamen a vigilatione mea non revocor per eos, et si posset esse locus desistendi: cum autem dicit in terra deserta, talia verba juxta titulum ponit, in quo dictum fuit: psalmus David, cum esset in deserto [Col. 0929A] Idumaeae. Quia vero dixerat vigilo, ne videretur hoc ex jactantia 221 dixisse, et non ex vero, confirmat se vigilare ex ipsa auctoritate Patris, cum subjungit: Dixi quod vigilo et sitivi et in sancto apparui tibi, id est, in hac sancta vigilatione et siti notus sum tibi. Quod est dicere: Quod me dico vigilare et sitire, non est vanum, nam in hoc sancto apparui ego tibi, id est, notus sum, sic ut viderem virtutem tuam, id est notus sum tibi in hac vigilatione sancta et siti perseverare, ut hanc virtutem et gloriam revelationis videam, id est reputem esse tuam, non meam. Per hoc autem nos instruit, quod quidquid boni habemus, Deo, non nobis imputemus. Dixi quod vigilo, et hoc ideo, quia misericordia tua, id est, vigilando vivere, quod contingit ex misericordia tua, [Col. 0929B] melior est super vitas, id est melior est omnibus vitis saecularium virorum, quantumcunque sint felices, et longe vel melior est super vitas, id est utilior et dignior omnibus institutis vivendi, quae a philosophis inventa sunt. Quod est dicere: Ideo vigilare disposui, quia vita haec omnibus vitis longe melior est.

Cum dicit, super vitas, et non oporteat ponere nisi omnibus vitis, ad inculcationem ponit, ac si diceret, multo melior est omnibus vitis: promittit vero se de caetero laudaturum, cum addit: Dico vigilo laudando te voce et vita: et non sic ut quandoque dormitans a laude tua desistam, sed labia mea exteriora laudabunt te incessanter, et sic quod benedicam etiam ideo exaltabo et in bona vita mea, id est, bene vivendo, et in nomine tuo, id est, in honorem nominis [Col. 0929C] bene operando, levabo manus meas, id est sublimabo opera mea. Quod est dicere: Bene operabor in honorem nominis tui, et sic sublimia et digna erunt opera mea; si vero in nomine meo operarer, potius deprimerem, quam exaltarem opera. Orat autem interiori sapientia et robore gratiae spiritalis repleri incessanter, ne aliquatenus a laude deficiat, cum subjungit: Dixi quod laudabo te labiis et benedicam vita, et hoc sic: repleatur anima mea sicut adipe et pinguedine, id est, sapientia interiori, quae est sicut adeps, id est, comparabilis adipi, interius scilicet latens in anima, sicut adeps in visceribus latet, et robore gratiae spiritalis, quod est sicut pinguedo, id est comparabilis pinguedini, exterius scilicet apparens per opera, sicut pinguedo apparet exterius per [Col. 0929D] membra. Adeps quippe proprie dicitur, qui vitalia cooperit interius latens, pinguedo vero quae exterius apparet membra corroborans; non dicit repleatur, quod non sit semper repleta sapientia interiori et robore gratiae spiritalis exterius, per opera apparentis, sed idem est ac si diceret: anima mea, quae jam repleta est, non deficiat aliquo modo, sed perseveret in repletione sicut adipis et pinguedinis, et etiam labia exsultationis, id est, mea exsultantia labia repleantur sicut adipe et pinguedine, id est verbis procedentibus a sapientia interiori et gratia spiritali, et taliter laudabit te os meum. Vel ita, ut etiam littera diversa sit: Dico repleatur anima mea, et sic laudabit te os meum labiis exsultationis, id est [Col. 0930A] exsultantibus labiis. Comprobat autem exemplo recordationis, se deinceps Deum laudaturum, cum addit: Dico quod laudabo te exsultantibus labiis, quod revera faciam si, hoc est quod, memor fui tui assidue super stratum meum, id est in strato meo existens. Quod est dicere: Inde potest comprobari quod laudabo te incessanter, quia ego hucusque semper memor fui tui, id est tuae laudis, in strato meo, id est in puritate conscientiae meae, quae stratum dicitur, eo quod in ea omnimode sancta quiesco et delector, sicut aliquis in strato optimo quiescit et delectatur. Cum dicit, super stratum, idem est quod et in strato; sed quia super stratum aliquis jacet, ea similitudine ponitur hic super.

Non solum autem laudabo te labiis exsultationis, [Col. 0930B] sed ego in te respiciens, id est, contuitu adipiscendi immortalitatem et impassibilitatem, quae 222 in te sunt, in matutinis meditabor. Vel sic, in te, id est per te, adjutorem meditabor in matutinis, id est, in operibus bonis complendis, scilicet per auxilium tuum curiosus ero, ut in bonis operibus complendis te laudem: quae ideo matutina dicuntur, quia splendida sunt et clara sicut mane; et inde comprobari potest quod meditabor in bonis operibus incessanter, quia fuisti adjutor meus ad bene operandum hucusque. Quod est dicere: Sicut hucusque me adjuvisti, ita deinceps adjuvabis. Dixi repleatur anima mea sicut adipe et pinguedine, ut per hoc te laudem et ore et in matutinis; et ego sic te laudans, non timebo ne deficiam in tribulationibus, ut videretur [Col. 0930C] locus timendi et deficiendi: sed exsultabo positus in velamento alarum tuarum, id est exsultanter bene operabor, consistens in refrigerio protectionis tuae. Quod est dicere: Protectio clementiae tuae mihi refrigerium erit in tribulationibus, ne desistam ab opere bono. Velamento alarum, pro refrigerio protectionis, a similitudine ponitur, eo quod volucris velamento alarum pullos refrigerat ab aestu et a laesione protegit: et ideo exsultabo, quia adhaesit tibi glutine dilectionis anima mea, post te existens, id est te sibi praeponens, et te prae se diligens. Quod est dicere: Idcirco exsultabo in protectione tua, quia tibi anima mea nimia dilectione conjuncta est, et inde certus sum quod exsultabo, quia suscepit me dextera tua, id est patrocinatus est [Col. 0930D] semper mihi favor gratiae tuae, ut in nullo permitteret me crimine offendere. Dextera pro favore ponitur, eo quod illos quibus favere solemus, ad dexteram ponere consuevimus.

Dixi quod meditabor in matutinis, et exsultabo in velamento alarum; ipsi vero, quod minime deceret, ad quos docendum et salvandum adveni, Judaei scilicet, de quorum sanguine natus sum, quaesierunt, id est quaerent, animam meam detinere in morte, ne amittant locum et gentem: et hoc facient in vanum, id est, vana erit haec spes eorum, nam a patria expulsi, introibunt in inferiora terrae, id est, cum a sua terra quae fertilis est, expulsi fuerint, introibunt in pejores et in inferiores partes terrae: vix dum enim [Col. 0931A] aliqua pars terrarum adeo infertilis est in qua pars eorum non possit inveniri; et hoc dicit ad aggerationem calamitatis eorum, quia si a patria expulsi in aliquam regionem fertilem dispergerentur, minus utique grave videretur quam quod in asperrima mundi loca maxima pars eorum dispersa est; vel sic, quaerent animam meam, et malo suo, nam ideo introibunt in inferiora terrae, id est in infernum, qui est in inferioribus terrae partibus. Unde quoque infernus dicitur, quasi infimus: et quidam tradentur in manus, id est in potestatem gladii, ut interficiantur: et postquam interfecti fuerint, erunt partes vulpium, et caeterarum ferarum, ut ab ipsis eorum corpora non sepulta comedantur; vel sic, secundum illam sententiam in qua diximus, introibunt in inferiora [Col. 0931B] terrae, id est in infernum; non solum introibunt in infernum, et tradentur in manus gladii, sed et quidam eorum partes vulpium erunt, id est partiti erunt, et captivi ducentur a vulpibus, a principibus scilicet, qui vulpes dicuntur, eo quod callidi fuerunt ad expugnandum eos, sicut vulpes callidissimum animal est. In hoc autem multum exaggerat eorum nequitiam, cum illos ostendit ab extraneis dispergendos. Dico quod ipsi introibunt in inferiora terrae, et tradentur in manus gladii, et erunt partes vulpium. Rex vero laetabitur in Deo, id est, ego antonomastice rex, laetabor in misericordia Dei, dum me resuscitabit et glorificabit: et non solum rex laetabitur, sed et omnes qui jurant in eo, id est qui in [Col. 0931C] baptismate firmiter promittunt se perseverare in eo, id est, in voluntate ejus laudabuntur, id est, in futuro laudabiles etiam inimicis apparebunt, cum aeterna gloria ditabuntur, qui hic abominabiles videntur, dum assidua tribulatione macerantur, qui etiam dicturi esse leguntur: 223 »Nos insensati vitam illorum aestimabamus insaniam: ecce quomodo computati sunt inter filios Dei (Sap. V, 4, 5).« Dico quod laetabitur rex, et merito, quia obstructum est, id est obstruetur, os loquentium iniqua, Judaeorum scilicet, qui me negant esse Deum, imo seductorem et blasphemum asserunt. Quod est dicere: Ita testimonio resurrectionis et exaltationis meae convertentur, quod nihil quod de me dicant, habentes, velint, nolint, tacebunt, qui mihi modo multis [Col. 0931D] verbis maledicis insurgunt.



IN PSALMUM LXIII.

Titulus sexagesimi tertii: In finem Psalmus David. Quod sic exponitur: Psalmus David, id est Christi respicientis in finem, id est in perfectam sui consummationem, post mortem futuram; vel in finem, id est in perfectam suorum consummationem in die judicii futuram, »quando erit Deus omnia in omnibus (I Cor. XV, 28).« Orat in hoc psalmo Dominicus homo de resurrectione, et deprecatur ut Deus eripiat se a timore inimici. Agit quoque de occulta et de manifesta inimicorum persecutione; de resurrectionis exaltatione, et inimicorum inefficacitate, et postea de operum Dei quae per praedicatores fiet annuntiatione, et de justorum in futuro laetitia ac [Col. 0932A] laudatione, quando ditabuntur aeterna remuneratione.

Exaudi, Deus, orationem meam, ut me resuscites, et eripe a timore inimici, Judaici populi, animam meam, ne cadat in eorum conformitatem, cum ego deprecor te. Quod est dicere: Tunc eripe, cum ego deprecor assidue, scilicet, sicut hoc ego assidue deprecor; enuntiat autem illud futurum esse quod oravit, cum addit: Dico eripe, et ita facies. Protexisti me, id est proteges me, a conventu malignantium Judaeorum, id est ut non cedam eis timore, cum in me insurgent malignis verbis, et non solum me proteges a timore eorum, cum malignis verbis insurgent in me, accusando et detrahendo, sed etiam proteges me a multitudine operantium iniquitatem, id est proteges me faciendo constantem, ne pro timore [Col. 0932B] cedam multitudini, id est conventui Judaeorum operantium mortem meam antonomastice iniquitatem. Quod est dicere: Neque cum malignantes erunt, timebo eos, neque cum erunt iniquitatem operantes. Ne vero excusentur ab iniquitatis operatione, cum eum neque manibus neque armis occiderint, adjungit: Vere operabuntur mortem meam, et si non armis et manibus, quia exacuerunt, id est exacuent, linguas suas et gladium. Quod est dicere: Adaptabunt verba linguarum suarum, ut efficacia sint ad me in mortem trahendum, dicendo: »Si hunc dimittis, non es amicus Caesaris (Joan. XIX, 12),« et caetera talia, per quae cogent Pilatum qui me quaeret dimittere, ut crucifigat, a similitudine gladii, qui [Col. 0932C] exacuitur ut efficacior sit ad interficiendum. Et priusquam exacuant linguam, intenderunt arcum, id est intentam faciant deceptionem suam, ut blande loquendo capiant me in sermone, improvidum et incautum, et sic tradant ministris Caesaris ad damnandum, vel accusent de legis praevaricatione. Interrogabunt enim me quasi magistrum: »Licet censum dare Caesari, an non?« (Matth. XXII, 17) ut si dixero non esse dandum, ministris Romanis tradant me, utpote tributi Caesarei prohibitorem; si vero esse dandum asseruero, legis mihi praevaricationem imponant, injustum judicem me vocando, qui eos Dei cultui subditos, regi Romano deservire judicavero. Et hoc est quod obscure ponit aequipollenter: intendent arcum, amaram rem scilicet, et si dulcis [Col. 0932D] videatur, id est deceptoria verba parabunt, quae et si videantur dulcia, erunt tamen amarissima, ut sagittent immaculatum, id est, laedant me insontem, sicut ille laeditur, qui sagittatur. Et hoc in occultis faciant, id est, sic sagittent, ut occultum mihi sit, ne cavere valeam. Notandum quod gladium, id est apertam eorum persecutionem, non dicit esse rem amaram, quia constat; arcum vero qui res 224 dulcis videtur, rem amaram vocat: postquam autem intenderint arcum, subito sagittabunt eum immaculatum, quantum ad opinionem eorum, id est, certi esse putabunt quod revera me sagittabunt, et hoc subito, id est ex improviso, quod nesciam cavere: et non timebunt me sagittare, cum hoc valde timere deberent pro doctrina sancta mea, quam audient, et [Col. 0933A] pro miraculis et operibus meis bonis, quae frequenter aspicient. Et cum me sagittare nequiverint, firmaverunt, id est firme et constanter proferent, sermonem nequam, dicendo: »Crucifige (Luc. XXIII, 21),« et hoc sibi, id est ad incommodum et destructionem sui, quia hujusce rei gratia destruentur. Vel sic: Postquam exacuerint linguas, firme et constanter proferent ad incommodum suum sermonem nequam dicendo: »Sanguis ejus super nos et super filios nostros (Matth. XXVII, 25).« Dico quod intendent arcum ut sagittent, et me sagittare putabunt, et postquam sagittatio eorum inefficax erit, narraverunt, etc. Vel sic continuatur, ut expositio non mutetur: Dico quod firmabunt sibi sermonem nequam, scilicet, »Sanguis ejus,« etc.; prius vero quam [Col. 0933B] firment narraverunt, id est narrabunt in dispositione sua, ut absconderent laqueos, id est, ut absconditam mortem mihi parent, qua me detineant, ne mundus mihi subjiciatur, et ne refugiam a similitudine volucris, quae laqueis detinetur ne evadat, et dixerunt, id est dicent, secum cogitando: Quis videbit eos, id est laqueos, id est, quis cognoscet nos, operatos esse mortem ejus? nullus; ac si diceret: Disponent in cogitationibus suis ut latenter parent mihi mortem, tradendo me per discipulum, et interficiendo me per Romanos milites, et putabunt quod nullus existimet eos hujusce rei culpam habere, cum nihil manibus agent. Unde eos dixisse legitur (AUG. in hunc Psal.): »Omnia faciamus sic, ut nihil fecisse videamur,« et has iniquitates, id est ut laqueos absconderent, scilicet [Col. 0933C] ut me per discipulum meum tradant, per milites Romanos interficiant, scrutati sunt, id est investigabunt quomodo possint efficere, et frustra, nam scrutantes haec scrutinio, id est cum summa et diligenti scrutatione, defecerunt, id est haec efficere nequibunt, ut hujusce rei non appareant esse rei. Dico quod disponent parare mihi laqueos, id est absconditam mortem, quasi praesciendo vellem eam effugere, sed non oporteret ad hoc eos laborare. Nam ad mortem sponte accedet homo, id est, ego, quem simplicem hominem opinantur, accedam sponte ad mortem in hoc quod homo sum, et hanc accessionem faciet cor altum, id est alta et investigabilis dispositio sapientiae meae. Summum enim mysterium [Col. 0933D] hoc est, quare potius homines morte sua redimere voluit, cum eosdem potentiae suae imperio salvare potuerit, quod equidem conveniens fuit, ut eo scilicet mortali facto, cum a diabolo in morte sua instigante injuste invaderetur, idem diabolus humani generis potestate, quam jure obtinebat, juste privaretur.

Dico quod homo accedet ad mortem, et sic exaltabitur Deus, id est, exaltabor resurgendo et coelos ascendendo, et tunc apparebo etiam Deus, qui non videor homo purus: Oportet enim pati Christum, et ita intrare in gloriam (Luc. XXIV, 26); et vere exaltabitur resurgendo, nam plagae eorum, quibus me ducent ad mortem, factae sunt sagittae parvulorum, id est fient comparabiles sagittis parvulorum, quia sicut illae cum fragiles sint, de ligno vel de aliqua fragili [Col. 0934A] materia factae, parum laedunt, et earum laesio si aliqua est, citissime sanatur; ita et eorum plagae parvo tempore laedentes, brevi tempore sanabuntur: quoniam post tres dies resurgam (Matth. XXVII, 63), et postquam exaltabor, linguae earum infirmatae sunt, et hoc contra eos, quod est dicere: Haec verba quae de me mentientur, fingendo non resurrexisse, sed corpus meum a discipulis furatum fuisse, infirma apparebunt et falsa: et quae etiam contra eos erunt, id est idonea ad eos 225 mendaces esse comprobandum. Si enim, ut asserunt, custodes, cum furatum corpus fuerit, dormierunt, unde furatum esse cognoverunt? Dico quod infirmabuntur linguae eorum, et omnes qui videbant, id est qui videbunt eos infirmatos, non solum exteriori sed et interiori visione, [Col. 0934B] sua ratione conturbati sunt, id est conturbabuntur bona conturbatione, timendo poenam, quia in morte ejus consenserunt: et post conturbationem, id est post timorem servilem, timuit omnis homo, id est timebunt eum timore casto omnes illi conturbati, qui erunt homines, id est ratione non carentes, sicut multi qui irrationabiles existentes, neque conturbabuntur neque timebunt: et timentes facti, annuntiaverunt opera Dei, et facta ejus intellexerunt; hoc sic praeposterate legitur: Postquam timentes erunt, id est diligentes, intelligent facta Dei, id est, intelligent mortem, et resurrectionem, et ascensionem, et caetera opera mea esse facta dispositione pietatis Dei, non casu; et intelligendo, annuntiabunt ipsa opera Dei.

[Col. 0934C] Dico quod ipsi conturbabuntur; justus autem quisque laetabitur in Domino, id est, discipuli mei qui justi sunt, laetabuntur in exaltatione Domini mei, et sperabit in eo, id est spem firmam ponet in eo qui potens erit eum in futuro beatificare, et qui potens erit se post diem tertium suscitare, quod prius ad ipsis justis discipulis quibusdam dubitabitur, an sit videlicet potens resuscitandi se, ideoque in ipso Domino, in me scilicet, non audebunt firmiter sperare. Unde dubitando dixisse leguntur: »Nos putabamus quod hic redempturus esset Israel (Luc XXIV, 21).« Dico, juste laetabuntur in exaltatione scilicet Domini mei, et in futuro laudabuntur omnes recti corde, id est laudabiles apparebunt justi, recti corde, [Col. 0934D] cum gloriosi et impassibiles efficientur. Possunt autem hi tres versus de apostolis sic legi, ut sic continuentur: Dixi quod abscondent laqueos et intendent arcum ad sagittandum me, et omnes discipuli mei ratione utentes, ut homines timebunt poenam ipsorum Judaeorum, quam excaecati timere nescient, et timendo annuntiabunt eis opera Dei, ut convertantur, id est annuntiabunt opera mortis et resurrectionis, et miraculorum meorum facta fuisse dispositione Dei, et facta ejus intellexerunt, id est intelligere facient ipsos Judaeos quosdam salvandos, qui nunc intelligere negligunt; Justus autem laetabitur in Domino, et sperabit in eo: hoc autem pluraliter legendum est et exponendum, ut in supradicta sententia, et sic continuatur: Dico quod justi qui vide [Col. 0935A] bunt eos excaecatos, discipuli mei scilicet, conturbabuntur, id est contristabuntur de excaecatione eorum, qui tamen justi laetabuntur in Domino, id est in exaltatione Domini, scilicet mei, et sperabunt in eo, id est firmam spem in me habebunt, quia potero eos in futuro renumerare, cum potens sim me resuscitare. Unde prius dubitaverunt, ut jam supra diximus, et in futuro laudabuntur omnes recti corde: hoc non mutatur.



IN PSALMUM LXIV.

Titulus sexagesimi quarti: In finem, Psalmus David, canticum Jeremiae et Aggei, de verbo peregrinationis, quando incipiebant proficisci. In hoc titulo videtur innui psalmum istum juxta similitudinem [Col. 0935B] historiae, de reditu peregrinationis Judaeorum de Babylonia compositum esse: quam peregrinationem Jeremias et Aggeus spiritu prophetico, et ipsius peregrinationis reditum praedixerunt; Aggeus quoque in ipsa peregrinatione et reditu fuit. Caeterum, an ex hujus historiae consideratione Psalmista psalmum istum ediderit, dubitatur: manifestum enim est longe post ipsius tempus historiam istam contigisse; possibile tamen fuit ut qui multa Spiritu sancto praeviderat, istum quoque peregrinationis 226 reditum praevidisset, per quem peregrinationis totius generis humani reditus ad Jerusalem coelestem praesignabatur: et hac tali consideratione de hoc totius generis humani reditu in hoc psalmo egisset. Esdras autem scriba, qui Psalmis titulos asseritur adaptasse, [Col. 0935C] qui post Babylonicae peregrinationis reditum fuit, videns in Spiritu sancto hujus historiae similitudinem ad praesentis psalmi negotium posse attinere, juxta historiam titulum adaptavit. Qui sic exponitur: Psalmus iste est David prophetae respicientis in finem mundi, quando ad coelestem patriam omnium fidelium reditus erit, vel respicientis in finem, id est in perfectam et consummatam beatitudinem, in qua fideles ad patriam coelestem de hac miseriarum convalle reversi restituentur; vel in finem, id est in finem saeculorum, in sextam aetatem scilicet quae ab Apostolo finis saeculorum dicitur (I Cor. X, 11): in qua gentium plenitudo de infidelitate sua ad Dei notitiam et cultum reversura est, vel in finem, id est in Christum per quem ad patriam redeundi [Col. 0935D] facultas nobis conceditur: et est ipse psalmus, canticum Jeremiae et Aggei, id est delectatio et jucunditas maxima omnium fidelium bene vivendo, exspectantium aeternae vitae reditum, quem futurum esse praevident, quem etiam quandoque assequentur. Qui nimirum fideles per Jeremiam et Aggeum convenienter accipiuntur. Jeremias quippe excelsus Domini interpretatur: Aggeus vero festivus sive solemnis; fideles autem jam in Domini contemplatione excelsi, quorum »conversatio, ut ait Apostolus, in coelis est (Philipp. III, 20),« merito excelsi Domini dicuntur, in perfectione virtutum jam a Domino sublimati. Bene etiam solemnes nuncupantur et festivi, cum, omni temporalium bonorum sollicitudine [Col. 0936A] postposita, solummodo solemnibus et festivis coelestibus gaudiis intuitu suae contemplationis immorentur.

Dico quod iste psalmus est canticum Jeremiae, et Aggei, agens de verbo peregrinationis: de verbo scilicet, id est de cogitatione Adae et Evae, qui cogitando in corde dixerunt: »Erimus sicut dii (Gen. III, 5),« si pomum a Deo vetitum comederimus; quod verbum fuit causa peregrinationis totius generis humani, et duplicis quidem peregrinationis. Peregrinabamur enim a Domino propter verbum istud, dum ab ejus fide et contemplatione et virtutum perfectione, ante Christi mortem, qua redempti sumus, alienabamur. Peregrinemur etiam nunc post redemptionem, dum mortales et passibiles illius verbi gratia [Col. 0936B] existentes a divina praesentia angelorum consortio dividimur. De hoc autem verbo breviter in hoc psalmo agitur: ubi dicit, verba iniquorum praevaluerunt super nos, et etiam agit iste psalmus de hoc, quando incipiebant proficisci, id est, quando et per quem incipient redire de peregrinatione, et in patriam proficisci, cum dicit: Beatus quem elegisti, et caetera usque in finem psalmi. Quod est dicere: De duplici reditu hujus peregrinationis duplicis agit, et quando et per quem uterque reditus incipiet. Et sciendum quod reditus uterque per Christum: unus quidem usque in finem mundi duraturus, in tempore incipit; quando genus humanum, quod antea peccatorum suorum et originalium et actualium mole maxima gravatum erat, eorumdem [Col. 0936C] peccatorum per Christi mortem indulgentia percepta, ad fidem Dei, et contemplationem et virtutum perfectionem quam per supradictum verbum amiserat, redire coepit usque in finem mundi de generatione in generationem semper rediturum. Secundus autem in die judicii incipiet et perficietur per ejusdem mortis Christi redemptionem, quando omnis peccati poena, id est, mortalitate et passibilitate et omni imperfectione in nobis absumpta, immortales et impassibiles effecti, et perfectam Dei naturam habentes, ad aeternam patriam redibimus, ibi feliciter sine fine mansuri. De primo vero reditu agit Propheta, qui in hoc psalmo loquitur, ab eo loco ubi dicitur: Beatus quem elegisti, usque ad illum locum ubi habetur: Benedices; et ostendit [Col. 0936D] per quem et quibus ministris et quomodo fiet. De secundo autem egit ubi dicit: Benedices, et caetera usque in finem psalmi. 227 Orat etiam ut Ecclesia ex omni populo constituatur, quae sic reditura est. Orat autem et pro reditu, ut fiat, cum dicit: Exaudi nos, Deus, et se etiam Ecclesiae fidelibus adjungit cum dicit: Exaudi nos, licet adhuc illis futuris: et merito, cum ipse jam et si ante temporaliter existens, Ecclesiae tamen membrum fide esset: hunc itaque tractatum ad utilitatem omnium et jam conversorum, et adhuc convertendorum facit, ut conversos scilicet, qui jam primum reditum attigerunt, ad secundum reditum magis et magis invitet; convertendos autem ad utrumque reditum eliciat, [Col. 0937A] cum autem orat de hoc reditu, dat nobis orandi exemplum.

Te decet hymnus, Deus, in Sion, id est in Ecclesia quae Sion erit specula terrena, erit hymnus, id est laus talis, quae te, Deus Verbum, decet, id est decebit. Quod est dicere: Ecclesia a te constituenda laudabit te decenti laude, scilicet fide, voce, opere et devotione. Quod Synagoga non facit, dum carnalibus observationibus plus nimio immoratur et confidit, et in Jerusalem coelesti, reddetur tibi votum, id est persolvetur tibi perfecta laus omni voto et omni desiderio ab eadem Sion, quando ipsa ad Jerusalem reversa, de qua per Adam cecidit, sine fine beatificabitur. Reddere votum a similitudine ponitur; sicut enim reddere votum perfectius bonum est [Col. 0937B] quam vovere, cum utrumque sit bonum; ita laus illa quae in Jerusalem coelesti persolvetur a fidelibus, perfectior erit laude hac, quae in praesenti saeculo fit, fide, voce, opere et devotione. Licet haec laus sancta sit et Deo grata, hic enim etsi a fidelibus ita laudetur, in aliquo tamen ab eisdem offenditur, dum saltem aliquod peccatum veniale committitur. In futuro vero adeo perfecte intensa devotione laudabitur, ut nullatenus offendatur. Nullus enim tunc peccandi erit affectus, et quandoquidem Sion te decenter laudatura est: exaudi, Deus Verbum, orationem meam, pro ea factam, ut eam Sion constituas. Quia vera posuerat Sion, et per hanc vocem solet saepe plebs Judaica designari; ne ex Judaeis solummodo crederetur Ecclesia esse constituenda, addit: Dico [Col. 0937C] quod te decet hymnus in Sion et haec Sion non ex solis Judaeis constituetur, sed ad te veniet per fidem omnis caro, id est omnismodi homines et Judaei, et gentiles, et pauperes, et divites, qui nunc caro sunt, id est carnales, carni scilicet poenitus obedientes. Ex quibus constitues Sion. Quia vero dicendo: Ad te omnis caro veniet, dabatur intelligi quod a Deo caro recessisset, ostendit quomodo a Deo recesserit addendo, sic: Vere ad te veniet, a quo per verba iniquorum, Adae scilicet et Evae, recessit; nam verba, id est pravae cogitationes, quae fuerunt verba cordis iniquorum, a Deo apostatantium, cum cogitaverunt: »Erimus sicut dii (Gen. III, 5),« praevaluerunt super nos, id est praevaluerunt nobis. Quod est [Col. 0937D] dicere: Adeo fuerunt efficacia ut non solum Adam et Evam, sed etiam nos omnes et Judaeos et gentes in mortem detruderent. Omnes enim iniquitatis eorum, quam in pomi comestione commiserunt, participes effecti sumus. Unde apostolus: »Per unum hominem peccatum introivit in mundum, et per peccatum mors, et sic in omnes pertransiit (Rom. III, 12).« Ne vero putaretur quod per se caro ad Deum pervenire sufficeret, additur: Dico quod verba praevaluerunt super nos, et tu Deus Verbum, propitiaberis impietatibus nostris, id est non ex meritis nostris, sed ex propitiatione tua nostras et actuales et veniales impietates delebis, et sic ad te qui vera vita es (Joan. XIV, 6), veniemus. Cum dicit: Verba iniquorum praevaluerunt super nos, aequipollens [Col. 0938A] est ac si diceret: Ad hoc praevaluerunt ut essent super nos, id est opprimerent nos, a similitudine rei, quae ab aliquo gravi pondere supercadenti vehementer opprimitur. Ostendit autem per quem propitiabitur, sic: Et hoc facies per quemdam omnino beatum, Dominum Jesum scilicet, qui immunis a peccato futurus est, quem tu eliges 228 ex omnibus hominibus prae caeteris fidelibus dignum et egregium. Juxta quod in Canticis de eo sponsa Ecclesia dicit: »Dilectus meus candidus et rubicundus ex millibus electus. (Cant. V, 10).« Et assumes eum, id est tibi personaliter unies, juxta quod et Athanasius testatur; »Deus et homo unus est Christus (Athanas. in Symbolo).« Et ille beatus inhabitabit in atriis tuis, id est in amplitudine dilectionis [Col. 0938B] tuae, et bonae operationis. Quod est dicere: Perfectissimus erit in omni charitate et bona operatione. Atrium dicitur aula amplissima, quae intra domos nobilium est, ideoque pro amplitudine ponitur, vel, inhabitabit post resurrectionem suam in atriis tuis coelestibus, id est in coelis quos ascendet, ut nos ad se trahat. Juxta quod idem in Evangelio asserit: »Ego si exaltatus fuero a terra, omnia traham ad me ipsum (Joan. XII, 32);« et iterum: »Ubi ego sum, illic et minister meus erit (Ibid. 26).« Et hoc extra librum adaptatur, sed ex sequentibus notatur, cum sic additur: Vere per beatum propitiaberis.

Beatus enim quidem futurus est quem elegisti, id est quem eliges, et assumpsisti, id est assumes, [Col. 0938C] et ipse inhabitabit in atriis tuis, et postquam propitiatus fueris impietatibus nostris, delendo eas, replebimur bonis domus tuae, existendo in bonis ipsis, id est in corpore et in anima, replebimur bonis Dominici hominis, qui erit domus tua in qua habitabis. Et per ipsum beatum replebimur illis bonis. Cum dicit replebimur bonis, per emphasim ostendit quod valde replebimur illis bonis, a similitudine illius qui, cum sit in aqua vel in aliqua tali re, repletur interius ipsa aqua. Quod est dicere: Valde replebimur ipsis bonis et exterius in corpore, et interius in anima per ipsum beatum. Et exponit partem ipsorum bonorum, sic: Vere bona habebit domus tua, nam sanctum est, id est erit, templum tuum, id est ille beatus, [Col. 0938D] qui domus et templum tuum erit, omni sanctitate plenus erit, et non parum sanctum erit; sed mirabile erit in aequitate sanctitatis suae, id est adeo aequus erit et sanctus Dominicus homo, quod mirabilis omnibus erit: qua sanctitate et aequitate per eum replebimur; scilicet ut sancti et in cogitatione et in operatione efficiamur, licet non adeo ut ipse. Orat autem ipsum Deum Verbum, ut propitietur impietatibus ipsius, qui tanto ante tempore existit per fidem Domini Jesu, quam jam habet; et impietatibus eorum propitietur, qui in tempore plenitudinis fideles erunt, et eos sanctificet, et ipsum ab actualibus peccatis exemptum, in opere et devotione augmentet, et in tempore plenitudinis eum licet jam mortuum in corpore, tamen emundatum ad [Col. 0939A] aeternam patriam reducat; fideles autem vel in tempore plenitudinis futuros, et ab actualibus et originali expiet, et in opere et devotione sanctificatos, ad aeternam patriam reducat, et hoc sic dicit: Dico quod propitiaberis nobis, et replebis bonis per beatum illum, et ut hoc sit, exaudi nos, Deus Verbum, salutaris noster, id est salvator noster futurus per ipsum me, scilicet, exaudi nunc de propitiatione et repletione orantem, et fideles futuros te de hac eadem re quandoque oraturos. Tu, dico, qui eris spes salutis omnium finium terrae, id est omnismodi hominum et Judaeorum et gentilium, existentium in omnibus finibus terrae; et ut plus dicam, spes eris omnium in mari longe positorum, id est in insulis marinis, quae longe in mari positae sunt. Quod est [Col. 0939B] dicere: Spes eris salutis omnium et in terra, et in mari habitantium.

Unde legitur: Veniens evangelizavit pacem his qui longe sunt, et his qui prope (Ephes. II, 17); vel sic: Spes eris salutis omnium finium terrae, id est jam omnium finientium in se terrenitatem fidelium, scilicet ex Judaeis, qui jam ejus notitiam et fidem ante ejus adventum adepti sunt, et in futuro spes eris in mari longe positorum, id est infidelium, qui adhuc longe, id est valde sunt in amaricatione infidelitatis suae, qui ad te convertentur tempore Dominici hominis. Mare congrue pro amaricatione ponitur, quia res amarissima 229 est. Ostendit autem ipsorum positorum in mari conversionem et salvationem per apostolos, quos Deus praeparabit, faciens eos montes, id est [Col. 0939C] in vita sublimes, et hoc sic dicit: Dico quod spes eris omnium finium terrae, et in mari longe, et tu eris praeparans montes, id est apostolos, in virtute tua, id est in constantia praedicationis, et in omnibus virtutibus, quas eis dabis: et eris accinctus potentia, id est ipsis apostolis potentibus in miraculis, qui erunt emphatice potentia tua, circumvallatus, a similitudine strenui ducis, qui militibus suis accingitur, id est circumvallatur, ut per eos inimicos suos expugnet. Quod est dicere: Praeparabis eos, ut sint in beneplacentia et obedientia tua, qui conturbas profundum maris, id est conturbabis per praedicationem et eorum bona conturbatione illos qui profundi sunt in mari, id est in [Col. 0939D] infidelitatis amaricatione, gentiles scilicet: et postquam conturbaveris secundum hoc quod sunt mare, conturbabis etiam sonitum fluctuum ejus maris, id est contradictionem et persecutionem illorum, qui propter amaricationem infidelitatis erunt fluctus, id est exundantes contra tuos in tribulationibus, ad modum fluctuum exundantium. Quod est dicere: Postquam eorum infidelitatem destruxeris, destrues etiam eos in hoc ne tuis ulterius contradicant, et eos persequantur. Digne quippe eorum contradictiones sonus dicuntur, eo quod cum magno sono factae sunt. Repetit autem quod posuit, conturbas profundum maris, ut addat turbabuntur, inquam, gentes, quae sunt profundum maris: ut timeant de peccatis suis servili timore scilicet, et [Col. 0940A] post timebunt te timore casto, id est diligent te, et hoc quod turbabuntur, continget a signis tuis, id est a miraculis praedicatorum.

Postquam autem conturbabuntur et timebunt, delectabis, id est delectabiles facies in eis, exitus matutini in vesperum, id est exitus prosperitatis in adversitatem, et exitus vespere in matutinum, id est exitus adversitatis in prosperitatem. Quod est dicere: Sic facies eos exire de adversitate in prosperitatem, et de prosperitate in adversitatem, ut nec adversitate frangantur, nec prosperitate extollantur, et in talibus exitibus delectaberis. Mane quidem quia vespera clarius est, pro prosperitate ponitur. Vespera vero, quia mane obscurior, pro adversitate. Per hoc autem ostendit eos perfectissimos [Col. 0940B] futuros, cum tales exitus solummodo perfectissimorum sint, et per hoc delectabis in gentibus exitus matutini et vespere: Quod visitasti terram omnem scilicet, id est visitabis et gentes et Judaeos qui terreni sunt, et hoc modo, scilicet quod inebriasti eam, id est replebis eam Spiritu sancto qui non permittet post eam sentire, vel prospera ut elevetur; vel adversa, ut frangatur; ad modum vini, quod ex magna parte sensum aufert illi quem inebriat. Quod est dicere: Terram visitabis, sic ut eam repleas gratia spiritali, et non simplici gratia: sed multiplicasti, id est multiplicabis, locupletare eam, terram, id est multipliciter locupletabis eam a diversis donis sancti Spiritus. Juxta illud Joelis prophetae: »Effundam de Spiritu meo super omnem [Col. 0940C] terram (Joel. II, 28).« Diceret aliquis: Suntne multiplices locupletationes gratiae spiritalis? Ad hoc sequitur responsio, sic: Vere multipliciter locupletare poteris eam gratia Spiritus sancti; nam flumen Dei repletum est aquis, id est Spiritus sanctus qui dicitur flumen, eo quod fideles refrigeret et satiet ad modum fluminis, repletus est aquis, id est multis donis diversis, quibus fideles potantur sicut aqua, ex ipso flumine parasti, id est parabis, cibum illorum, quo in anima satientur. Quod est dicere: Ipsum flumen facies esse cibum illorum, qui cibus est panis vitae et intellectus: quoniam ita est praeparatio ejus, cibi, id est praeparatur ita, per te scilicet. Quod est dicere: Necesse est ut tu eis [Col. 0940D] cibum praepares, quoniam aliter non posset praeparari. Orat vero ut quod nuntiavit, futurum sic contingat. Cum addit, dixi quod inebriabis terram, et sic fiat, Deus, rivos ejus, terrae, 230 inebria. In alia translatione habetur, sulcos ejus, etc., et bene, quod in hac translatione rivos pro sulcis ponit, eo quod rivorum sulci obtineant similitudinem, cum ad modum rivorum ripas habere videantur. Dico rivos ejus terrae inebria, id est reple gratia spiritali corda illius terrae, scissa et sulcata vomere praedicationis, id est aperta ad praedicationem recipiendam, quae prius clausa erat per infidelitatem, ad modum terrae quae ad hoc scinditur, sulcatur, vomere aperitur, ut semen suscipiat, et inebriando sulcos ejus, multiplica genimina ejus, id est multa da illi genimina: multos [Col. 0941A] scilicet successores filios spiritales, de doctrina et ejus fide germinantes: et si hoc feceris, germinans quisque laetabitur in stillicidiis ejus, fluminis, suscipiendis, id est laetanter suscipient genimina ejus terrae, stillicidia ejus fluminis, id est doctrinas quae ab eo stillabunt: vel sic possent hi tres versus legi: Exitus matutini et vespere delectabis in gentibus; et per hoc delectabis, quia visitasti terram, id est gentes solummodo, et sic visitasti quod inebriasti eam, multiplicasti locupletare eam haec mutantur.

Ostendit autem quo ordine visitabit terram, sic: Dico quod visitabis terram, et hoc facies per flumen, id est per primitivam Ecclesiam de Judaeis, quae dicitur flumen, eo quod ex ea praedicatores procedent, sicut de flumine rivi procedunt. Nam [Col. 0941B] illud flumen Dei repletum est, id est replebitur, aquis, id est multos habebit praedicatores, qui dicuntur aquae, eo quod alios ad modum aquarum doctrina sua potent. Et tu, Deus, parasti cibum illorum, id est parabis cibum illi flumini, dabis scilicet ei Spiritum sanctum, qui erit ei cibus, id est panis vitae et intellectus. Non incongrue vero illorum refertur ad flumen, quoniam et si in litteratura singulare, in sensu tamen est plurale. Dico quod parabis cibum illorum, quoniam ita est, id est erit, praeparatio ejus, cibi, id est aliter praeparari non posset. Orat autem pro ipsis praedicatoribus, cum addit: Dico quod flumen Dei replebitur aquis, id est praedicatoribus, et tu, Deus, rivos ejus inebria gratia spiritali, praedicatores scilicet qui ex flumine prodeunt [Col. 0941C] ut rivi, et per rivos inebriatos multiplica genimina ejus fluminis, id est multos fac germinare filios de rivis ejus fluminis. Quod est dicere: Multos de incredulis in Judaea fac germinare in fide de generatione in generationem, per praedicationem rivorum; et si rivos inebriaveris, in stillicidiis ejus fluminis, id est in doctrinis quae stillabunt a rivis fluminis, laetabitur germinans, id est gentilis populus in fide germinans. Quod est dicere: Non solum Judaeorum populum germinare facient, sed etiam gentilem. Et hoc totum est, ac si breviter diceret: Hoc ordine visitabis terram, gentes scilicet, quod prius Ecclesiam primitivam de Judaeis constitues, quae multos habitura est praedicatores, per quos terra, id est [Col. 0941D] populus gentilis, germinabit in fide et inebriabitur.

Ostenso primo peregrinationis reditu, secundum ostendere intendit, sic: Dixi quod terram visitabis et inebriabis per rivos fluminis, et hoc, scilicet, facies in hoc mundo: in sexta videlicet aetate; in futuro autem benedices coronae anni benignitatis tuae, id est, exaltabis in coelesti gloria universalem Ecclesiam tuam, et ex Judaeis et ex gentibus, quae erit corona anni benignitatis tuae, id est multitudo redempta in anno benignitatis, id est in tempore passionis tuae. In quo benigne ages cum humano genere. Coronam enim, multitudinem circum astantium dicere consuevimus. Ideoque digne pro multitudine ponitur fidelium, qui in aeterna gloria praesentiae Domini Jesu circum astabunt vel corona [Col. 0942A] pro victoribus ponitur, cum victores coronis saepius honorentur; et sic exponitur: benedices coronae anni benignitatis tuae, id est gloria sublimabis victores salvandos in anno benignitatis tuae, omnes scilicet fideles, qui hunc mundum bene vivendo devincent. Cum dicit: Benedices coronae, de universa Ecclesia agit.

231 Quod etiam per partes exponitur, sic: Dico quod benedices coronae, ita scilicet, quod et campi tui, qui erunt pars illius coronae, scilicet fideles Judaei qui dicuntur campi, eo quod jam habentes Dei notitiam habiliores fuerunt quam gentes ad doctrinae semen recipiendum: sicut campi habiliores sunt quam montuosa terra ad semen suscipiendum, replebuntur, in futuro, urbertate beatitudinis aeternae et in anima et in corpore. Et speciosa deserti, quae [Col. 0942B] sunt alia pars coronae, id est gentes, quae ex hoc quod prius desertum erant, scilicet, lege et Dei notitia carentes, speciosae factae sunt in fide et in omni virtutum et bonorum operum perfectione, pinguescent, id est replebuntur eadem et gaudebunt ubertate qua et campi. Pinguescere dicit a similitudine divitis, qui omnibus divitiis repletus, pinguescit, et gaudet in eis. Quae vero et deserti speciosa et campi habent etiam suas partes: praelatos scilicet, qui colles dicuntur, eo quod aliis praesunt ut colles vallibus, et subjectos dictos valles, quia praelatis subjiciuntur sicut valles collibus, et insuper majores et altiores praelatos, qui omnium et collium et vallium duces sunt, sicut arietes et ovium et agnorum duces existunt. Ostendit autem per partes [Col. 0942C] quam ubertatem habebunt et campi et speciosa deserti, cum sic subjungit: Dico quod campi replebuntur ubertate, et speciosa deserti pinguescent; et sic erit. Nam et colles, id est minores praelati et camporum et deserti, accingentur, id est replebuntur et circumvallabuntur et in corpore et in anima, exsultatione beatitudinis aeternae, a similitudine illius qui re aliqua accingitur, id est totus circumdatur, et arietes, id est majores praelati, ovium duces, id est minorum, induti sunt, id est induentur eadem exsultatione, qua et colles, id est et in anima et in corpore replebuntur. Hoc autem dictum est per emphasim, a similitudine alicujus corporis, quod vestibus quibus indutum est cooperitur et circumdatur: [Col. 0942D] et valles, id est subditi et collibus et arietibus, abundabunt frumento, id est beatitudine praesentiae Christi qua pascentur spiritaliter et in anima et in corpore, ad modum frumenti quod magis egregium est caeteris messibus ad pascendum. Dicitur etiam frumentum Dominus Jesus, qui nos pane doctrinae suae satiat. De quo legitur: »Nisi granum frumenti (Joan. XII, 24),« etc.; et ipsae valles quae abundabunt, frumento clamabunt, et ostendit hoc a parte clamoris; sic vere clamabunt, etenim hymnum dicent Deo, id est laudem non ore, sed interioris devotionis intensione.



IN PSALMUM LXV.

Titulus sexagesimi quinti. In finem canticum psalmi resurrectionis. Quod sic exponitur: In hoc tractatu continetur canticum id est jucunda remuneratio, [Col. 0943A] psalmi, id est bonae operationis, quod canticum est resurrectionis, tendentis in finem, id est in perfectam et incommutabilem consummationem. Quod est dicere: Hic agitur de jucunda remuneratione, quae dabitur fidelibus pro bona devotione et operatione, in illa perfecta et consummata resurrectione, in die judicii futura, de qua remuneratione agit breviter: ubi dicit: Eduxisti nos in refrigerium, et caetera usque ad, venite et narrabo. Agit etiam secundum unam sententiam de ea, ubi ponit, in flumine pertransibunt, et caetera usque ad, qui dominatur. Introducuntur autem apostoli in hoc psalmo, invitantes omnes gentes jam conversas, ad Dei laudem, contuitu aeternae remunerationis; ut autem Deum in humilitate laudent, considerare hortantur [Col. 0943B] ejus opera terribilia, quod electos repudiat, Judaeos scilicet, et repudiatos gentiles eligit, in quo utroque opere terribilis esse perpenditur. Cum enim electos repudiet, timendum est, ut et gentes si superbierint, abjiciat. Cum autem ipsas gentes sola gratia elegerit, ab eisdem valde, ne graviter offendatur, metuendum est; ne offensus eas quibus clementer indulsit, gravius damnet. Agitur vero de repulsione Judaeorum breviter ubi dicitur: Mentientur tibi inimici tui: de electione gentium, ubi ponitur, qui convertit, etc., usque ad benedicite: 232 pro quibus orant sui, ubi habetur omnis terra, etc., usque ad venite. Adhortantur quoque ad benedicendum Deum, corde, opere et voce, et ne timeant timore poenarum eum coram infidelibus benedicere; [Col. 0943C] et praeferunt etiam constantiam suam, quam habent in multimodis tribulationibus: ut ipsae gentes exemplo eorum efficiantur in tribulatione constantes: et hoc est in illo loco ubi dicit. Benedicite, usque ad illum ubi habetur, transivimus: ubi incipit agere de remuneratione quam in futuro pro constantia sui accipient: ut eas gentes spe ejusdem remunerationis ad constantiam invitent. Ubi vero habetur: Venite et narrabo, etc., usque in finem psalmi, ostendunt beneficia jam sibi a Deo collata merito bonae vitae suae: ut et gentibus quibus loquuntur innuant ista eadem sibi danda esse, si bene vivere perseveraverint, et sic ad bonam vitam invitent.

Jubilate Deo, omnis terra. Quod est dicere: Vos omnes gentes conversae, quae adhuc estis terra et [Col. 0943D] cinis, id est mortales et terreni, nondum scilicet spiritales et immortales facti, etiam cum adhuc terra sitis, laudate Deum interiori jubilo mentis, quod nec voce nec scripto plane potest explicari, scilicet laudate eum intensa devotione, quia vero non sufficit solo jubilo laudare, psalmum dicite nomini ejus, id est bonum opus manifeste. Insistit non ad favorem hominum, sed ad laudem nominis ejus, »ut videant opera vestra bona, et glorificent Patrem vestrum qui in coelis est (Matth. V, 16):« et sic dicendo psalmum scilicet nomini ejus, date gloriam laudi ejus, id est facite gloriosam laudem ejus, quam ei opere exhibebitis. Quod est dicere: Ideo psalmum dicite nomini ejus, ut haec laus quam Deo [Col. 0944A] reddetis, per psalmum sit gloriosa et Deo grata. Si enim ad humanum favorem psalmum diceretis, non esset utique gloriosa laus vestra. Unde Apostolus: »Bonum est mihi magis mori, quam ut gloriam meam quis evacuet; nam si evangelizavero non est mihi gloria (I Cor. IX, 15, 16).« Vel sic: Dico jubilate et psalmum dicite, et sic date gloriam laudi ejus. id est facite gloriosam laudem ejus. Quod est dicere: Tunc gloriosa erit laus Dei, si eum et jubilo et psalmo laudaveritis. Solummodo vero jubilare, vel psalmum dicere non sufficeret; et ut in humilitate jubiletis, et psalmum dicatis; dicite Deo, interiori dictu, id est ne de jubilo et de psalmo superbiatis, cogitate hoc vobiscum ad honorem Dei: O Deus, quam terribilia sunt opera tua, id est quantum [Col. 0944B] possumus exterreri contuitu operum tuorum! Et exponit partem ipsorum operum sic: Dico quod terribilia sunt opera tua. Et ecce hoc opus tibi est terribile quod disponis, scilicet, quod in multitudine virtutis tuae mentientur tibi inimici tui. Quod est dicere: Judaeos qui prius fuerunt amici, nunc autem mala vita sua facti sunt inimici, adeo permittis excaecari et obdurari, quod et mentiti sunt et mentiuntur, et perseveranter mentientur. In consideratione multitudinis virtutis tuae, scilicet cum considerant multipliciter potentiam tuam in resurrectione tua, et totius mundi subjugatione, et in miraculis quae operatus es, et adhuc per tuos operaris, et contuitu illius deberent te laudare, et Deum esse confiteri. E contrario mentiuntur denegando te resurrexisse, [Col. 0944C] et Deum esse, et mentientur perseveranter. Si vero a mendacio cessarent, tolerabile esset. Bene vero ponit, non mentiuntur, sed mentientur, ut perseverantiam eorum in mendacio ostendat. Dico quod mentientur, et hoc tibi, id est ad tuum honorem continget. Nam propter tantam excaecationem eorum, continget quod omnis terra, id est omnis modi populus gentilis, adorabit te, qui adhuc terra est, id est terrenis intentus. Quod est dicere: Illis expulsis, gentilis populus venerabitur te fide et devotione, cognoscens te Creatorem et se reputans creaturam. Et sic sit Deus, omnis terra adoret te, et qui ad hoc non sufficeret, psallat tibi, et exponit istud tibi addendo, sic: scilicet psalmum [Col. 0944D] dicat nomini tuo, id est 233 ad bonum opus manifeste insistat, ad honorem nominis tui, non ad extollentiam.

Adhortatur autem ipsas ad videndum non solum illud terribile opus, quo Judaeos repellit, sed alia terribilia opera, scilicet quod easdem gentes gratuita pietate sibi acquirit, ut inde magis eum timeant, et hoc sic dicit: Ostendimus unum opus Dei terribile, hoc scilicet quod inimici mentientur. Et adhuc sunt alia terribilia contuitu quorum operum ut Deum timeatis, vos venite, gentes, et devotione et fide, id est praeparate vos, et sic videte interiori visu rationis illa opera Domini existentis terribilis in consiliis habitis super filios hominum, id est in consiliis quae exercet in gentibus, quae filii dicuntur Adam et Evae [Col. 0945A] primorum hominum, secundum malae vitae conformitatem. Quod est dicere: Hoc quod valde terribilis est, apparet in consiliis ejus existentibus super homines, id est quibus dominatur hominibus, complendo in eis quidquid sibi placet: et hoc denotantur cum dicit super. Ostendit autem ipsa opera terribilia subdendo sic: Dico videtete opera Domini, quod Dominus convertit mare in aridam, id est gentes quae amare fuerunt et diffluentes in vitia, ut mare amarum est et diffluum, convertit in aridam terram, id est ad hoc ut sint terra sua, quam excolat vomere praedicationis: et ut sint aridi, id est sitientes doctrinam, quam prius neglexerunt, ad modum terrae aridae quae aquam sitit. Non solum autem hoc beneficium impendet, ut convertat gentes in aridam: [Col. 0945B] sed istud etiam quod ipse in flumine existentes transibunt illud flumen pede, id est per humilitatem in qua perseverabunt. Quod est dicere: Faciet eas transire flumen, in quo sunt pede, id est merito humilitatis suae: vel pede, id est cum securitate: vel pede, id est velociter: flumen dicitur hoc mortale saeculum, eo quod ad modum fluminis cito fluat. Quod faciet eas transire reducendo ad immortalitatem, et hoc pro humilitate sua, et velociter post parvum tempus et secure, ut in discessu hujus vitae non timeant poenas ex conscientia delictorum, quibus prius emundabuntur. Pes pro humilitate ponitur, eo quod sit inferior pars corporis. Ponitur etiam pro velocitate, eo quod velocitas in pedibus hominis fundetur: ponitur quoque pro securitate, [Col. 0945C] eo quod pedibus secure nitimur. Vel, pertransibunt flumen, id est contemnent affluentiam saecularium bonorum, quae dicitur flumen, eo quod cito fluat, et hoc facient pede, id est velociter, et in humilitate, ut non inde superbiant: et ibi, id est in illo transitu laetabimur, et nos apostoli et gentes pertranseuntes in ipso Deo, non contristabimur de amissione temporalium; vel secundum sententiam priorem : In ipso laetabimur, id est in adeptione ipsius cum de hoc mundo pertransibimus.

In ipso dico qui dominatur in aeternum in virtute sua, id est in potentia sibi congrua, non in virtute aliena: vel in virtute sua, id est in potentia resurrectionis. Quod est dicere: Per hoc Dominus effectus [Col. 0945D] est, quia passus est et resurrexit. Juxta illud Apostoli: »Dedit illi nomen quod est super omne nomen (Phil. II, 10).« Quod est dicere: Non frustra laetandum est in eo, cum ipse dominetur in virtute sua in aeternum. Quia vero dixerat: convertit mare in aridam, ne gentes putarent se salvari meritis suis, addit sic: Dico convertit mare, id est gentes in aridam, et hoc non merito gentium, sed oculi ejus misericordiae respiciunt, id est misericorditer gentes respicit ut salvet, a similitudine pii patroni, qui de sublimi solio imperii sui aliquem oppressum oculis pietatis suae respicit, ut eum salvet. Faciunt autem apostropham ad conversos de Judaeis, qui affirmabant nullos praeter Judaeos in fide recipiendos esse, dicentes Dominum Jesum pro Judaeorum solummodo [Col. 0946A] salute advenisse, et adhortantur ne insultent gentibus, quandoquidem oculi Domini respiciunt super gentes, et sic dicitur quandoquidem oculi Domini respiciunt super gentes, non super Judaeos 234 tantum: non exaltentur, id est non superbiant amplius in semetipsis, id est in genere et in notitia sua: et hoc secundum quod sunt de genere Abrahae, et Dei notitiam prius habuerunt. Illi qui exasperant pietatem Dei, quantum ad reputationem suam, non quantum ad Deum, qui in sua natura semper mitis est. Quod est dicere: In hoc eam reddunt asperam, quod solummodo judicant ipsam pietatem debere misereri Judaeis, non etiam gentibus. Adhortantur autem gentes ad benedicendum Deum, sic: Ergo quia oculi ejus respiciunt super vos, benedicite, gentes, [Col. 0946B] Deum nostrum, id est laudate omnimoda laude devotionis et operis. Cujus oculi super vos respiciunt, qui Deus est, et noster, id est homo nostrae naturae existens, et non solum opere et devotione laudetis; sed auditam facite vocem laudis ejus, id est laudate eum manifeste, ut audiant alii et exemplo vestro laudem ejus. Sequitur:

Qui posuit animam meam ad vitam, ac si dicat: Si in laude persecutiones vobis ingruerint, nolite metu desistere a laude, sed patienter sustinete, ut per hoc ad vitam perveniatis, sicut et nos patienter sustinemus ut ad vitam perveniamus. Deus enim posuit animam meam, dicit Ecclesia apostolorum, id est humiliavit sensualitatem meam in tribulationibus, [Col. 0946C] id est affligi permisit, et hoc ad vitam adipiscendam, id est ut per hoc vitam adispiscamur aeternam. Ponere proprie dicimus, quando res de superiori loco sumpta, inferius mittitur. Ideoque convenienter pro humiliare ponere accipitur, et quamvis me posuit, non tamen dedit in commotionem pedes meos, id est non permisit in commotionem dari affectiones meas, ut prae timore poenarum a bono proposito commoverentur. Posset objici: fuitne aliquid unde possetis commoveri? Ad quod sic additur, faciendo apostropham ad Deum cum gratiarum actione, de constantia sua: Vere fuit unde commoveri possemus. Quoniam tu, Deus probasti nos. Exponit vero quomodo probavit, cum addit, scilicet examinasti nos igne tribulationum, et non ad incommodum [Col. 0946D] nostrum, ut ex toto consumamur igne tribulationum: sed ita examinasti, sicut examinatur argentum. Quod est dicere: Sicut argentum in igne positum examinatur, id est omni sorde expiatur; ita nos igne tribulationum expiasti. Notandum quod non ideo dicit probasti quod prius eorum constantiam ignoraret, sed idem est ac si diceret: Nos probatos ostendisti, qui prius non videbamur constantes. Demonstrat autem ipsas tribulationes per partes, sic: Dico quod probasti nos igne, et ecce ignem scilicet induxisti nos, id est permisisti nos induci in laqueum, id est in diversas captiones carcerum, cipporum, compedum, catenarum, vinculorum, et caeterorum hujusmodi; posuisti, id est permisisti tribulationes in dorso nostro, ut diversis verberibus [Col. 0947A] affligeremur; imposuisti homines, id est imponi permisisti impios, qui jure dicuntur homines non spirituales, super capita nostra, id est dominandi capitibus nostris eis potentiam concessisti, ut possent occidere nos, vel imposuisti super capita nostra, id est subjecisti nos potentiae eorum. Et quid tibi irem per singula?

Transivimus per ignem et aquam, id est per prospera et per adversa, sic ut nec asperitate fracti, nec prosperitate simus elevati. Ignis recte dicitur adversitas, eo quod torqueat et cruciet, et suo modo urat sicut ignis. Aqua quidem prosperitas, eo quod suo modo sicut aqua refrigerat; vel sic: transivimus per ignem et aquam, id est per omnismodi tormenta quae fiunt in igne et in aqua: et per haec duo dat [Col. 0947B] intelligere caetera tormenta. Et quia per haec omnia transivimus, non deficientes, eduxisti, id est educes nos ab his omnibus, ducendo in refrigerium aeternae quietis. Exponit autem in quod refrigerium deducet, sic addendo: Vere in refrigerium me deduces. Nam ego introibo in domum tuam, scilicet in Hierusalem coelestem. Ego dico existens in holocaustis, id est in consummata et perfecta combustione: 235 ut in me prius quidquid, id est terrenum est et mortale et passibile consummatur, et perfecte spiritalis fiam et immortalis, juxta illud Apostoli: »Oportet corruptibile hoc induere incorruptionem (I Cor. XV, 53).« Holocaustum sacrificium illud dicebatur, quod ex toto comburebatur. Ideoque pro perfecta combustione ponitur, et postquam introiero domum, [Col. 0947C] reddam tibi vota mea, id est persolvam tibi in aeternum laudes meas, ex omni voto et desiderio: quae vota labia mea interiora, labia scilicet cordis, id est cogitationes meae distinxerunt, id est distincta et divisa, et excellentia intellexerunt prae omni laude quae in hoc mundo fit. In hoc enim mundo imperfecte et aliquando cum taedio Deus laudatur; in futuro quidem, et perfecte et absque taedio laudabitur. Reddam vota, eadem similitudine dicit, qua in alio psalmo proximo dictum est: Tibi reddetur votum in Hierusalem (Psal. LXIV, 2); et haec vota esse reddenda, locutum est os meum etiam in tribulatione mea. Quod est dicere: Nec etiam in tribulatione tacui reddenda esse haec vota, ubi videretur locus [Col. 0947D] tacendi. Dico introibo in domum, et ut introeam quandoque hic interim holocausta medullata offeram tibi, id est sacrificia cum medulla, scilicet cum interiori dilectione, quae medulla dicitur, eo quod interior est in anima ut medulla. Exponit autem ipsa holocausta, cum addit scilicet: offeram tibi boves incensos, id est incensionem boum cum incenso arietum, id est et incensionem arietum, et cum hircis, id est et incensionem hircorum. Quod est dicere: Incendam in me bovem, id est omnem recalcitrationem, ne recalcitrem jugo praeceptorum tuorum, et castigationibus tuis per tribulationes, ut bos saepe jugo recalcitrat et stimulo; sed patienter jugum portem, et verbera, et incendam in me arietem, id est rebellionem et superbiam: ne tibi rebellis sim [Col. 0948A] vel superbus, sicut aries rebelle animal est et superbum, et incendam hircum, id est luxuriam quae fetet tibi ut hircus qui fetidum animal est: et istae incensiones erunt tibi dulcissima holocausta, quae praefigurabantur per holocausta quae in lege veteri ex bobus et hircis et arietibus offerri praecipiebantur. Adhortantur vero ad videndum beneficia, sibi jam a Deo collata: ut et ipsi bene vivendo ad hoc nitantur, sic: Dixi venite et videte opera et terribilia Dei, et enarravi vobis ea, ut eorum contuitu Deum cum timore laudetis.

Ut autem ad hanc laudem magis magisque nitamini, venite, id est praeparate vos ad audiendum, aure cordis more venientium, qui ad aliquid audiendum currunt. Et audite, et narrabo, vobis omnes qui [Col. 0948B] timetis Deum, timore casto, quanta beneficia fecit animae meae: quae beneficia vobis faciet, si bene nobis conformemini. Non timentibus enim haec beneficia narrare infructuosum esset. Et ecce beneficia haec scilicet in me effecit, quod clamavi, id est clamore intenso egi: Ore, et non vano ore, sed meo, id est tali ore quali clamare soleo, devoto scilicet et attento. Et hoc iterum in me effecit, quod exsultavi sub lingua mea, id est in corde meo de puritate innocentiae meae. Quod est dicere: Dedit mihi innocentiam, unde nimis exsultarem. Duo vero versus qui sequuntur, praeposterate leguntur sic: Dico sub lingua exsultavi, de innocentia mea quam diligo. Et propterea quia innocentiam diligo, et de ea exsulto, exaudivit, id est exaudiet me orantem Deus de perfectione [Col. 0948C] virtutum. Et attendit voci deprecationis meae, id est diligenter et attente exaudiet me deprecantem de remotione vitiorum. Et hoc probat ex opposito, cum praeponit sic: Vere exaudiet me propter innocentiam quam dilexi, et de qua exsultavi. Nam si aspexi iniquitatem in corde meo, id est si dilexi iniquitatem, et de ea exsultavi in corde meo, non exaudiet me Dominus. Aspicere quidem pro diligere et exsultare ponitur, eo quod rem quam diligimus, et de qua exsultamus, saepius aspicimus. Et etiam hoc effecit in me, quod non amovit, id est amoveri non permisit orationem meam a me, id est frequenter fecit me orare se, quod est summum beneficium. Et non amovit misericordiam suam a me sed multiplicavit, [Col. 0948D] id est multum 236 beneficium per misericordiam datum amovit a me, sed omnia augmentavit. Ideoque benedictus, id est laudatus sit Dominus omnimoda laude, qui non amovit orationem meam, et misericordiam suam a me. In hoc autem datur auditoribus exemplum benedicendi Deum de collatis bonis, ut augmententur.



IN PSALMUM LXVI.

Titulus sexagesimi sexti. In finem, psalmus David. Quidam autem expositores habere dicuntur, In finem in hymnis psalmus cantici David. Hieronymus autem Hebraicae veritatis investigator diligentissimus habet: in finem psalmus David, quod est dicere, psalmus iste est David, id est apostolorum respicientium in finem, id est in perfectam consummationem, [Col. 0949A] quam Deus daturus est gentibus conversis, et in hoc saeculo secundum fidem et omnes virtutes, et in futuro secundum aeternam beatitudinem, quae longe perfectior erit hac praesenti consummatione. Vel, in finem, id est in Christum, quem pro se et pro gentibus orant, cum per eum ista perfectio fiat. Et in hoc dant ipsis gentibus exemplum orandi, quae imperfectiores existunt, cum ipsi longe perfectiores pro se orent, quibus non adeo oratio videretur esse necessaria.

Deus Pater misereatur nostri, ut carnales motus nostros comprimat, ne praevaleant motibus spiritalibus, et benedicat nobis, id est exaltet motus nostros spiritales, ut praevaleant motibus carnalibus. Illuminet vultum suum super nos, id est det [Col. 0949B] illuminationem Filii sui in animam nostram, quae est super nos existens, quantum ad corpus, id est superior et dignior pars est nostri, regens corpus et dominans illi; scilicet det nobis claram et manifestam cognitionem Filii sui ut per hoc ad ipsius Patris notitiam attingamus, qui idem est in essentia cum Filio. Vultus bene Filius dicitur, eo quod per eum Patris invisibilitas cognita est, sicut per vultum, totus homo cognoscitur. Ut vero innuatur carnales motus nunquam in hoc saeculo penitus esse comprimendos, ideoque de eorum compressione frequenter orandum esse, etiam post benedictionem et illuminationem, ne praevaleant, repetunt sic: Et postquam benedixerit et illuminaverit misereatur nobis, semper comprimendo motus carnales in nobis. [Col. 0949C] Et nimio quidem impetrandi desiderio, apostropham sic ad Deum faciunt: Diximus, miserearis, benedicas, illumines, ut hic modo cognoscamus viam tuam in terra. Alioquin vero minime cognosceremus, quod est dicere: Videamus cognitionem Filii tui esse in nobis, et in gentibus, qui adhuc sumus terra, id est animale corpus habentes, non spirituale, juxta quod in Oratione Dominica oratur: »Fiat voluntas tua sicut in coelo et in terra (Matth. VI, 10);« quod est dicere: Sicut vis notitiam Filii tui esse in coelestibus spiritibus, in angelis scilicet, ita quoque velis in hominibus esse. Filius via dicitur, eo quod per eum ad Patris notitiam venitur, juxta quod ipse testatur: »Ego sum via, veritas, et vita (Joan. XIV, 6).« Et non in paucis cognoscamus esse viam tuam, [Col. 0949D] sed in omnibus, id est in omnismodi gentibus cognoscamus esse salutare tuum, id est, videamus esse notitiam Filii tui, qui est salutaris tuus, per quem mundum salvas. De quo praedictum est per prophetam: »Mittet eis salvatorem et propugnatorem, qui liberet eos (Psal. XXIX, 20.)« Notandum vero apostolos de hac cognitione pro se orare, non ideo quod careant, sed ut in eis augmentetur, ut exemplum orandi, sicut supra diximus, aliis tribuant. Postquam autem misertus fueris et benedixeris, et illuminaveris gentes: Confiteantur tibi, Deus, populi, id est laudent te gentes omnimoda laude, et non pauci populi, sed confiteantur tibi populi omnes, id est omnismodi, qui antea gratam laudem tibi non redderent. [Col. 0950A] »Non est enim speciosa laus in ore peccatoris (Eccli. XV, 9).«

Versus autem qui sequitur, sic praeposterate legitur, singula singulis reddendo: Diximus ut miserearis, et benedicas, et illumines, et sic laudent te, et te hoc faciente, Laetentur gentes, quoniam 237 dirigis de bono in melius. Vel dirigis de malo in bonum ipsas gentes, in hac terra, id est hoc saeculo. Et exsultent, id est tantam laetitiam habeant, quae etiam cum saltatione corporis ostendatur, de hoc quoniam judicas, id est judicabis in futuro, populos in aequitate, reddendo unicuique secundum opera sua, justos salvando, et injustos damnando. Si vero non misereris eis, et caetera, non esset eis gaudendum de justo judicio tuo, per quod juste propter [Col. 0950B] injustitiam suam damnandi essent. Vel sic hi duo versus aptantur ut diversa sit sententia prioris, et eadem sententia secundi. Diximus: Deus misereatur, et nostri et gentium. Et quia ad hoc populi, id est gentes non possent attingere: Confiteantur tibi populi, Deus, peccata sua, poenitendo de eis; et non pauci populi, sed confiteantur tibi populi omnes. Et sic laetentur et exsultent gentes, quoniam judicas, in futuro, populos in aequitate, et gentes in terra dirigis, quae aliter non gauderent et exsultarent, sed potius tristarentur. Repetit autem quod dixit confiteantur, ut addat causam quare confitendum est, sic: Confiteantur, inquam, tibi populi, Deus, confiteantur tibi populi omnes. Et amodo confitendum est quoniam [Col. 0950C] dedit terra fructum suum, id est Deus Verbum terra factus pro nobis et homo. Dedit in parte fructum suum, innocentiam scilicet per peccatorum remissionem, et virtutum perfectionem, et Dei cognitionem, et partem fructus daturum se promisit in futuro, cooperante gratia totius Trinitatis, scilicet benedictionem aeternam. Et quia eam dandam esse promisit: Benedicat nos in futuro Deus Pater, benedicat Deus noster, id est Filius, qui nostrae humanae naturae est particeps, Benedicat nos Deus Spiritus sanctus; et quia aliter non possent ad illam benedictionem pertingere; hic interim metuant eum, timore castro omnes fines terrae, id est omnes justi finientes in se terrenitatem, vel omnes fines terrae, id est omnismodi gentes habitantes in omnibus finibus [Col. 0950D] terrae.



IN PSALMUM LXVII.

Psalmi sexagesimi septimi titulus. In finem psalmus David cantici; quod sic exponitur: Psalmus iste est David prophetae respicientis in finem, id est in consummationem Ecclesiae futuram per Christum, et hic secundum perfectionem virtutum, et in futuro secundum perfectam beatitudinem: vel respicientis in finem saeculorum, id est in sextam aetatem, in qua Deus constructurus erat Ecclesiam, et in finem mundi, quando illam remunerabit aeterna beatitudine; psalmus David, dico existens psalmus cantici, id est nimiae jucunditatis. Jucundatur enim in hoc psalmo propheta agens de gloriosa Christi resurrectione futura, quam optat; et de beatitudine justorum [Col. 0951A] primitivorum et hic, et in futuro, quos adhortatur ad cantandum Deo, et psallendum, et praedicandum aliis. Agit quoque de universali Ecclesiae constitutione, quomodo fiet, et per quos, et de ascensione Christi. Dicit etiam multos perfectos qui videbuntur esse Christus, nequaquam esse. Agit etiam de futura Ecclesiae remuneratione, et in hoc saeculo de haereticorum in Ecclesiae superatione, et increpatione. Et in his omnibus quae futura praevidet jucundando, dat exemplum nobis, in his eisdem in Dei laude jucundari. Jam pars completa est. De alia vero parte complenda certi existimus. Agit quoque non optando, sed concedendo de inimicorum, et hic, et in futuro damnatione: ut nos perterrendo retrahat ab eorum conformitate, et ut magnam esse [Col. 0951B] Christi potentiam innuat.

Exsurgat Deus Christus, ac si diceret: Praevideo Christum, secundum hoc quod homo erit, moriturum, et resurrecturum, et in hoc esse Deum appariturum. Et quia hoc praevideo futurum, concedo et exopto ut exsurgat, Deus per hoc appariturus: et praevideo quod inimici ejus Judaei, qui in eum insurgent blasphemiis et tribulationibus, dissipabuntur, ideo ubique terrarum, et fugient a facie ejus, in hoc saeculo: et in futuro deficient sicut fumus, et peribunt a facie Dei. Et hoc concedo, ut dissipentur hic inimici ejus ubique 238 terrarum: et fugiant a facie ejus qui oderunt eum, id est sponte recedant a cognitione ejus more fugientis: ut excaecati nolint eum cognoscere. Et hoc ideo contingat, quia oderunt [Col. 0951C] eum, id est odio eum prosequentur, non ex merito ejus. Et in futuro deficiant ob omni quiete, et ab omni commodo quod se putant habituros, qui erunt exaltati flamma odii et pravae concupiscentiae suae, sicut deficit, id est evanescit fumus a flamma exaltatus. Vel deficiant, in poenis, id est consumantur et crucientur, non sic ut ex toto destruantur: sicut fumus exaltatus deficit, non ut nihil efficiatur, sed dispergitur ut non appareat. Juxta quod alibi dicitur: »Mors depascet eos (Psal. XLVIII, 15),« et ut magis miseri sint, sicut fluit cera a facie ignis, id est sicut inconstans est cera ante praesentiam ignis, sic pereant peccatores, antonomastice Judaei scilicet a facie Dei, id est a praesentia et a contemplatione Dei [Col. 0951D] remoti, juxta illud quod legitur: »Tollatur impius ne videat gloriam Dei (Isa. XXVI, 10).« Esset enim aliqua eis refrigeratio, si in poenis constituti, Dei contemplatione perfrui possent, quod esse non poterit. Consequenter agit de justorum duplici beatitudine, cum dicit:

Et justi epulentur, ac si diceret: Sicut praevideo quod inimici et hic et in futuro damnabuntur; ita praevideo ex opposito, quia justi in hoc saeculo exalcabuntur et exsultabunt, et in futuro delectabuntur: et ita concedo et exopto. Justi epulentur, et exsultent in conspectu Dei, id est reficiantur diversis donis sancti Spiritus, ad modum epulantis, qui variis ferculis reficitur. Et epulando exsultent in conspectu Dei, id est in anima quam solus Deus conspicit. Vel [Col. 0952A] exsultent in conspectu Dei, id est in hoc quod spem habebunt se Deum in futuro conspecturos. Et in futuro delectentur in laetitia beatitudinis aeternae, ubi nullum fastidium erit, sed aeterna delectatio est. In hoc enim saeculo aliquando Deo fastidiose servitur. Hoc autem dictum est de primitivis justis. Facit autem apostropham ad ipsos justos, hortans ad cantandum Deo et psallendum, ut ad laetitiam illam attingere mereantur, sic: Dico, o justi, quod delectabimini in laetitia. Et ut hoc sit: Cantate Deo, id est laudate Deum in contemplatione, theoricae vitae studendo: et psalmum dicite nomini ejus, in practica vita, id est bene operamini ad honorem nominis ejus. Hoc autem dictum est, quantum ad diversos, ut minus perfecti scilicet practica vita Deum laudent, [Col. 0952B] et perfectiores theorica. Practica vita est quae activa dicitur, bene operari, nudos vestire, et caetera similia; sic tamen ut non ex toto terrena sollicitudo ambiatur: theorica vero, quae contemplativa dicitur, omnibus terrenis omissis, solis orationibus, et contemplandis secretis Dei vacare. Et non solum cantetis et psalmum dicatis, sed iter facite ei qui ascendit super occasum. Hoc dicit quantum ad praedicatores, quod est dicere: Praedicatione vestra facite ejus notitiae iter in cordibus infidelium, quae per infidelitatem clausa sunt: et iter facere debetis, cum adeo potens futurus sit quod ascendet super occasum, id est conteret morte et in se et in suis, ad modum illius qui rem conterit quam calcat et super quam ascendit. Mors autem occasus recte dicitur, [Col. 0952C] eo quod ad defectum corpus deducit. Et tamen alia causa est quare debetis iter facere ei, quia scilicet illi est nomen Dominus. Magis autem dicit, subjungendo: Dominus nomen illi, quam si simpliciter poneret Dominus est. Innuit enim per hoc, quod nomen hoc proprie et prae caeteris competit ei, et iter ei faciendo, exsultate in conspectu ejus, ac si diceret: Si in faciendo iter persecutio ingruerit, nolite deficere, sed exsultate in conspectu ejus, id est in spe conspectus ejus; vel in conspectu ejus, id est in anima, quam ipse solus conspicit. Et si exterius in carne tristes appareatis, et exsultandum est, cum sitis eos praedicatione vestra superaturi. Nam vobis praedicantibus, turbabuntur infideles bona conturbatione, et [Col. 0952D] hoc continget, a facie ejus, id est a cognitione ejus Dei, quam nunc ignorant. Ejus dico, existentis patris orphanorum in hoc saeculo, et futuri judicis viduarum, post hoc saeculum, quod est dicere: Qui Pater est hic vestrum, id est pie patrocinans vobis more piissimi partis ne in tribulationibus deficiatis, qui orphani 239 estis mortuo patre vestro diabolo. Orphanus proprie dicitur, cujus pater mortuus est; et in futuro judex erit vestri, ut vos secundum merita vestra juste remuneret, qui viduae per similitudinem dicimini, eo quod a solatio terrenorum destituti estis, quae in vobis mortua sunt, soli Deo adhaerentes, sicut vidua a mariti sui jam mortui solatio destituitur. Et per hoc eos attrabit ad obediendum ei, in faciendo iter, cum et hic pater eorum sit, et in futuro [Col. 0953A] judex futurus sit. Non solum autem turbabuntur, sed post turbationem, Deus in loco suo apparens Deus inhabitare facit, id est faciet eos existentes unius moris in domo, quod est dicere: Cum ipse Deus sit, potens est, qui inhabitare faciat eos in domo, id est perseveranter faciat habitare in Ecclesia, quae est domus sua, eos factos unius moris, id est ejusdem consuetudinis, et ejusdem voluntatis, et ejusdem concordiae: quod est ac si diceret: Faciet eos postquam turbati fuerint eumdem habere morem credendi, et bene agendi, et sic in Ecclesia perseverare faciet, nec unquam ab ejus participatione aberrando discedere.

Hoc autem quod dicit in loco suo sancto Deus, ad hoc interpositum est, ut ostendat in quo comprobari [Col. 0953B] possit eum esse Deum. Dico Deus Christus faciet eos inhabitare in domo. Deus dico in loco sancto suo, Deus apparens, id est qui comprobatur esse Deus per fideles suos, qui erunt locus ejus in quo inhabitabit, quos adeo gloriosos faciet in miraculis, et in virtutibus et operibus bonis perfectos. Nisi enim Deus esset, non utique tales eos efficere posset. Et quia posset quaeri: quomodo faciet inhabitare? ostendit hoc cum addit, sic: Educet a peccatis vinctos ipsis peccatis in fortitudine ponendos, id est quos ab infirmitate peccatorum expeditos fortes faciet et constantes. Notandum, quod de illis vinctis dicit, qui, licet peccatis graviter onerati, nondum tamen in profunditatem peccatorum devenerunt. Et similiter sicut vinctos, educet eos etiam qui exasperant [Col. 0953C] Deum, id est qui Deum, cum in natura sit dulcis et mitis, asperum faciunt, nunquam resipiscere volentes. Qui vero sint illi exprimit, cum addit: Scilicet eos educet, qui jam habitant in sepulcris, id est in morte caecitatis, qui jam desperant salutem, propter peccatorum suorum profunditatem, quod est dicere: Et illos educet a peccatis, qui solummodo vincti erunt, nondum tamen mortui, et illos qui jam per desperationem erunt mortui educet, et eos inhabitare in domo faciet. Sepulcra hic pro morte ponuntur, eo quod in sepulcris mortuorum corpora ponantur. Et priusquam eos educas, O Deus, terra mota, id est ipsi terreni, et in Judaeis, et in gentibus movebuntur de infidelitate ad fidem. Et hoc tunc erit, [Col. 0953D] cum egredereris, id est egredieris apparens in conspectu populi tui, Judaici, qui tui notitiam jam aliquantulum attigit; quod est dicere: Tu qui ei nunc es obscurus, et in magna parte ignotus, apparebis manifeste in conspectu, id est in consideratione fidei populi tui: Et tunc terra mota erit ad fidem: cum pertransieris in desertum, id est cum a Judaeis transiens in notitiam gentium, qui desertum modo sunt, et sine doctrina et lege, et fructu bonorum operum sunt sicut desertum; et ostendit per quos ministros ad fidem movebuntur, addendo sic: Vere terra movebitur.

Etenim coeli, id est praedicatores distillaverunt pluviam voluntariam, id est diverso modo stillabunt doctrinam voluntariam gratis, et sine pretio datam, vel voluntariam, id est gratuita Dei voluntate datam, [Col. 0954A] sine quolibet merito illius terrae. Et vere diverso modo stillabunt doctrinam, ut capacioribus magna, minus vero capacibus parva loquantur. Pluviam dico procedente a facie Dei, id est a cognitione et illustratione et praesentia Dei, et non recentis Dei, sed Dei Sinai, id est Dei datoris veteris legis, et Dei Israel, id est Jacob; ac si dicas: Qui etiam ante legem in Sinai datam, existens fuit Deus, vel Deus Israel, id est novi populi videntis Deum in contemplatione; quod est dicere: Deus est et veteris legis et novae. Sinai vero interpretatur tentatio. Unde bene pro lege veteri ponitur, quae causa erat per praevaricationem sui peccandi, sicut tentatio 240 peccare facit. Peccata namque prohibebat, non ad cessandum adjuvabat. Unde Apostolus: »Peccatum [Col. 0954B] occasione accepta per mandatum seduxit me (Rom. VII, 11).« Vel quia in Sinai fuit data, Sinai pro lege ponitur. In hoc enim damnat impiorum Judaeorum errorem, qui eum Deum esse denegant, cum dicat non recentem Deum esse, sed Deum Sinai, et Deum Israel. Dico quod pluviam distillabunt coeli, et illam segregabis Deus a perdendis, et hoc haereditati tuae, id est ad opus fidelium, qui participes erunt haereditatis tuae, scilicet beatitudinis aeternae; vel qui erunt haereditas tua, quos tu per praedicatores excoles, et in eo multum eos attentos reddit, et subditos, cum eis dicit solummodo dandam esse rem adeo sanctam et pretiosam. Et infirmata est, id est infirmabitur ipsa terra in nequitia sua, propter pluviam voluntariam. Tu vero, qui ad hoc potens es, perfecisti eam, [Col. 0954C] id est perfectam facies in omni bono postquam fuerit infirmata. Vel sic: Dico quod segregatim dabis pluviam haereditati tuae, et haereditas infirmata est, id est infirmabitur, in tribulatione carnis propter susceptionem; quod est dicere: Qui doctrinam suscipiens, ei obedire sataget, multis tribulationibus infirmabitur ab impiis. Tu vero qui potens es, perfecisti eam, id est: sed quia propter te infirmabitur, tu perfectam facies eam in futuro, et omnino beatam, ac si dicat: Non est curandum si infirmetur pro pluvia; infirmatio enim illa, causa erit, quia eam in futuro perficies. Et hoc totum ab illo loco, ubi dicitur Deus in loco, aequipollens est, ac si sic ordo poneretur: Per hoc turbabuntur gentes, quod coeli [Col. 0954D] distillabunt pluviam, per quam terra movebitur, id est turbabitur bona turbatione, cum egredieris in conspectu populi tui, et pertransieris in desertum. Et tunc educes vinctos, et eos qui habitant in sepulcris, et sic inhabitare facies in domo, et post dimittes tribulationibus infirmari, et in futuro perficies. Notandum quod cum idem sit turbabuntur, et terra mota est, ideo repetitum esse ut ostendat quando movebitur, et per quos. Quia vero dixerat, segregabis haereditati tuae, dedit intelligere quosdam esse qui non sunt in haereditate; ideoque determinat qui sunt dicendi esse in haereditate, ut sic appareat, qui in ea non sint, et ita esse in ea satagunt, et hoc sic dicit: Dico quod pluviam segregabis haereditati tuae.

In ea autem haereditate habitabunt, id est perseveranter [Col. 0955A] manebunt animalia, id est illi qui sunt mansueti et simplices, sicut illa quae vulgariter dicuntur animalia, boves scilicet, et non cujusque modi animalia, sed tua, id est tui fidem et dilectionem habentia, et jugo tuae subjectionis subdita sicut animalia jugo subjici idonea sunt. Multi namque sunt qui tametsi mansueti videantur, jugo tamen Dei non subjiciuntur. Per hoc autem innuitur quia illi qui non sunt animalia Dei, non sunt in ejus haereditate. Ostendit autem doctrinam Dei non esse bonis austeram, ut nolentes recipere ad eam attrahat, sic: Dico quod pluviam segregabis haereditati tuae, quae non erit ei austera, sed tu Deus parasti, id est parabis illam pluviam pauperi, id est ad opus pauperis haereditatis, scilicet quae pauper erit spiritu. Et in [Col. 0955B] dulcedine parabis, id est ita ut sit ei dulcis. In dulcedine dico tua, id est a te data, ac si dicat: Illam etiam dulcedinem a se non habebunt, sed a te. Et per hoc eam humiliat, ne a se boni aliquid esse existimet. Ostendit quoque praedicatores doctrinam per liberum arbitrium a facie Dei non suscipere, sed a Dei dono habere, ut per hoc eos humiliet, et ut addat sic: Dixi quod coeli stillabunt pluviam a facie Dei, quam tamen a se non habebunt, sed Dominus dabit verbum praedicationis, quam superius pluviam vocavi, evangelizantibus, id est praedicatoribus, quos coelos vocavi. Et illud verbum dabit cum virtute multa, id est cum multiplici miraculorum virtute, ut non solum in praedicatione potentes sint sed etiam in miraculis: et per hoc etiam exponit quid [Col. 0955C] vocaverit pluviam, et quos coelos. Dominus dico, rex virtutum 241 dilecti dilecti existens, id est rector ipsorum evangelizantium, qui per emphasim dicentur virtutes Christi, dilecti a Deo Patre, secundum quod Deus, cum ei sit consubstantialis, et dilecti, quod homo cum futurus a peccatis omnibus sit immunis. Virtutes dicentur, eo quod omni virtute pleni erunt, et hoc est ac si diceret, dabit evangelizantibus et potentiam praedicandi, et miracula faciendi, et plenitudinem virtutum: quia haec tria ad Ecclesiae instructionem erunt utilia. Non enim eorum praedicationi crederetur, nisi miracula operarentur. Si vero et bene praedicarent, et miracula operarentur, et, virtutibus carentes, male viverent, magi [Col. 0955D] viderentur, et sic eis minime crederetur.

Dabit igitur et praedicare, et miracula agere, et bene vivere Et non tantum dabit verbum evangelizantibus, et non tantum Rex erit virtutum ne deficiant, sed et dabit dividere spolia, id est dabit potestatem distribuere alios fideles, qui erunt spolia ablata diabolo per ipsos evangelizantes, ut alios faciant diverso modo in Ecclesia praelatos, alios vero subjectos. Dico dabit dividere spolia, et haec divisio erit speciei domus, id est ad opus speciei Ecclesiae, scilicet ut Ecclesia quae domus Dei est speciosior sit, propter diversitatem filiorum suorum. Juxta quod Apostolus dicit: »Quosdam posuit Deus in Ecclesia, primum apostolos, secundo prophetas, tertio doctores, deinde virtutes (I Cor. XII, 28).« [Col. 0956A] Facit autem apostropham ad ipsa spolia, adhortans ut dormiant inter medios cleros, ostendens quam utilitatem inde habebunt, sic: Dixi quod dabit eis dividere spolia. Et, o vos spolia, ut sitis species domus Dei Ecclesiae, dormite inter medios cleros, id est, quiescite ad modum dormientis inter mediatos cleros, quod est dicere: Sic quieti estote, ut sitis in medio duorum clericorum. Mediata namque dicimus, quae media habent. Clerus electio interpretatur. Ponitur ergo clerus, et pro multitudine filiorum hujus mundi, qui terrena magis quam coelestia eligunt, et pro multitudine civium supernorum, qui a Deo electi sunt. Sive clerus pro bonis temporalibus ponitur, quae a terrenis eliguntur, et pro bonis coelestibus, quae a viris sanctis eliguntur. Fideles [Col. 0956B] autem illi dicuntur dormire inter medios cleros, id est quiescere in medio harum duarum electionum, scilicet temporalium bonorum et coelestium, vel in medio saecularium virorum et civium coelicorum, qui jam egressi electionem terrenorum bonorum et jam spreta conformitate saecularium virorum, cum bene vivendo ad coelestia bona tendant, et ad consortium civium supernorum, non tamen properant murmurando de dilatione electionis, quam exspectant: neque revertuntur ad saecularem electionem, quam jam egressi sunt et spreverunt, sed in medio harum duarum dormiunt, id est quiescunt bene vivendo, sic ut ad spretam non redeant, et ad eam quam exspectant patienter non praeproperent. Tunc autem praeproperarent, si ante tempus a Deo [Col. 0956C] dispositum, ad eam se non attingere dolerent vel sic adaptatur littera, ut sententia sit eadem.

Dormite id est quieti estote, non praeproperantes existendo inter medios cleros, id est, inter collectiones fidelium, quae sunt cleri, id est electae a Deo, et sunt medii cleri, inter terrenum clerum et coelestem clerum quiescentes; ut jam terrenum reliquerint, et ad coelestem nondum pervenerint. Et hoc totum est, ac si diceret: Dormite existendo inter collectiones justorum, qui sunt cleri medii, inter duos cleros terrenum et coelestem.

Nam si dormiatis inter medios cleros, id est, si non murmurantes, non praeproperantes, sed dormientes, id est patienter exspectando, quiescentes maneatis [Col. 0956D] in medio duarum electionum, temporalis scilicet et coelestis: eritis deargentatae pennae columbae, id est eritis sublimantes Ecclesiam bona vita et oratione, et etiam praedicatione vestra ad similitudinem pennarum, volucrem sublimantium, dum eam per aerem devehunt. Columba quidem Ecclesia dicitur, eo quod simplex sit et sine felle blasphemiae 242 in Deum et in proximum, ad similitudinem columbae, quae avis simplex est et sine felle. Juxta quod de ea Sponsus in Canticis testatur: »Una est columba mea (Cant. VI, 8)« etc. Et tales pennae quae erunt deargentatae, id est argenteae, scilicet in constantia perfectissimi eritis, ut per ictus tribulationum, ne deficiatis: sicut merum argentum ad ictus non crepat mallei. Et non solum pennae [Col. 0957A] eritis sed etiam posteriora dorsa ejus, scilicet Ecclesiae. Intransitive dictum est, ac si diceret: Eritis tales posteriores in Ecclesia, qui eritis dorsum, id est digni quibus imponatur onus regiminis Ecclesiae: quasi posteriores partes corporis, quas nos dorsum dicimus, et habiles sunt ad onus deferendum, quod est ac si diceret: Eritis dorsum Ecclesiae, id est digni praelatione Ecclesiae, scilicet digni ut episcopi sitis vel presbyteri, et caeteri in Ecclesia praelati, qui subjecta Ecclesiae membra praedicatione et exemplo bonae vitae, et oratione vestra portetis. Vos dico in pallore auri abundantes, id est in pallido auro, scilicet in perfectione virtutum, quae designatur per pallidum aurum, quod perfectius est illo auro, quod album nimis est, vel rubrum [Col. 0957B] sicut cuprum; quod est dicere: Merito eritis praelati Ecclesiae, quia eritis perfecti in omni virtute.

Vel sic versus iste exponitur: O spolia dormite inter medios cleros, id est, usque ad dormitionem mortis, studendo moramini inter cleros, id est inter multos libros veteris et novae legis, et non inter omnes libros, cum multi eorum sint apocryphi, sed inter medios, id est inter illos qui sunt communes catholicis viris et auctorizabiles, qui a papa Gelasio bene numerantur. Medium pro communi ponit, quia res quae in medio circumstantium ponitur solet eis esse omnis. Clerum quidem dicimus usualiter clericorum multitudinem. Ideoque cleros hic ponit pro multitudine librorum utriusque legis. Et non hic denotatur interpretatio vocis hujus, quae est [Col. 0957C] clerus. Et bene ponit inter, ac si diceret: Usque ad dormitionem studete in auctorizabilibus libris, sic ut sitis inter eos, id est in medio eorum confirmantes alteros per alteros: novos scilicet per veteres, et veteres per novos. Dico dormite; nam si dormiatis inter medios cleros, id est si usque ad dormitionem studeatis in medio auctorizabilium librorum, eritis pennae columbae, id est sublimatores Ecclesiae, hoc non mutatur, et tales pennae quae eritis deargentatae, id est habentes argentum, scilicet intellectum ad litteram qui nitidus est ut argentum, et non solum pennae deargentatae, sed etiam posteriora dorsi ejus, scilicet Ecclesiae, eritis, id est digni ad onus regiminis Ecclesiae deferendum; hoc quoque non mutatur. [Col. 0957D] Vos dico in pallore auri abundantes, id est in pallido auro, scilicet in mystico intellectu, quem Graeci anagogen dicunt, qui per pallidum aurum, quod reliquo omni auro perfectius est, designatur eo quod longe sit perfectior intellectu illo qui ad litteram est; quod est ac si diceret: Digni eritis ut pennae sitis Ecclesiae, et dorsum, cum et intellectu ad litteram, et mystico abundaveritis. Habent autem quidam expositores, in virore auri, juxta quos sic exponitur: Si dormiatis inter medios cleros, id est in medio auctorizabilium librorum, eritis pennae columbae, id est sublimatores Ecclesiae. Hoc non mutatur. Et deargentatae pennae: in hac sententia proprie ponitur deargentatae. Deargentatum enim dicitur quod, cum exterius habeat argentum, interius aliud habet.

[Col. 0958A] Sic ergo exponitur: Exterius in ore claram et resonantem facundiam habebitis quae per argentum designatur, quod clarum est et nitidum, et melius omni alio metallo resonans, et non solum pennae, eritis, sed et posteriora dorsi ejus Ecclesiae, id est latores regiminis ejus. Hoc etiam non mutatur. Vos dico abundantes in virore auri, id est in virore procedente ex auro, scilicet in charitate, quae semper in unoquoque fideli viridis est, et nunquam marcida, quae procedit ex interiori sapientia, quae perfecta est ut aurum et pretiosa. Dicitur quidem a multis quia aurum optimum aliquando colorem habet virori vicinum. Vel sic: Eritis pennae deargentatae, id est sublimatores nitidi in omni virtutum et operum perfectione, sicut argentum, et hoc in hac vita, et in futura [Col. 0958B] 243 eritis posteriora dorsi ejus, id est portitores ejus Ecclesiae in pallore auri, id est in pallido auro scilicet in perfecta beatitudine, quae per pallidum aurum quod perfectum est accipitur, id est eritis tales filii ejus Ecclesiae, qui in futuro magnum et gravidum pondus aeternae beatitudinis in vobis deferetis, ad modum dorsi quod onus defert; quod est dicere: Et hic nitore virtutum, et operum, et praedicationis Ecclesiam sublimabitis, et in futuro praemium beatitudinis aeternae deferetis. Notandum, quod in superioribus omnibus sententiis postquam eos pennas dixit, non superfluo dixerit eos dorsum. Multi namque sunt pennae, id est bona vita sua sublimatores Ecclesiae, qui non sunt dorsum, id est praelati. In hac autem ultima sententia pennas et [Col. 0958C] dorsum esse diversa perpatens est, cum unum in praesenti accipiatur, pennae scilicet, aliud vero in futuro, hoc est dorsum. Versus autem qui sequitur, scilicet dum discernit, etc., duobus modis continuatur, sic tamen ut expositio non mutetur. Nam si accipiamus cleros pro duabus electionibus, terrena scilicet et coelesti, sic continuatur: Dixi dormite inter medios cleros, id est quieti estote in medio duarum electionum, et si dormiatis, ostendi quod inde sitis assecuturi. Non est autem horarie dormiendum, sed tandiu dum, id est quandiu rex coelestis, id est Deus Pater, discernit reges super eam columbam, id est ordinat multos praelatos super Ecclesiam, ut dominentur ei bona dominatione regendo [Col. 0958D] eam; quod est dicere: Tandiu est dormiendum, quandiu haec praesens vita durat, in qua Deus discernit reges super eam. Per hoc autem ipsos praelatos subjectis commendat, cum a Deo dicit eos super subjectos ordinari.

Notandum, quod nulli dormient inter cleros per totam hanc vitam, cum non sint semper in hoc mundo victuri, sed quantum ad omnes dictum est. Inter omnes enim hanc dormitionem complebunt, non unusquisque totam, sed unusquisque partem in statu suo. Unus quidem viginti annos, alii vero triginta; alii autem magis, alii minus, et sic de generatione in generationem succedendo; et unusquisque in statu suo dormiendo per totam vitam istam dormient inter medios cleros. Si vero cleros accipiamus [Col. 0959A] pro librorum multitudine veteris et novae legis, sic continuatur: Dico eritis pennae, et hoc tandiu, dum rex coelestis discernit reges super eam, id est per totam hanc vitam eritis pennae, unusquisque scilicet in suo statu de generatione in generationem. Qui reges dealbabuntur nive, id est puritate et candore fidei, quae per nivem bene denotatur, eo quod res candidissima est; in Selmon, id est per Christum, qui congrue per Selmon accipitur. Selmon enim interpretatur umbra. Per umbram quippe refrigerium intelligitur, cum umbra laborantes aestu refrigerare soleat. Unde per Selmon Christus denotatur qui umbra est perfectae refrigerationis. In hoc autem praelatos humiliat, ostendens non per se dignos esse ut reges super Ecclesiam discernantur; sed per [Col. 0959B] Christum, a quo prius fidei candore dealbantur. Diceret aliquis: Eritne Christus potens eos dealbare? ad quod sic addit: erit utique. Christus enim erit mons Dei Patris, id est sublimatus a Deo Patre in omni potentia. Juxta quod in Evangelio dicitur: »Dedit ei omnia Pater in manu (Joan. III, 35):« Et talis mons qui erit mons pinguis, id est redundans pingui et perfecta sapientia, qua suos nutriet et confortabit ad modum pinguis montis, qui inhabitantia in se animalia pinguibus pascuis suis impinguat et confortat. Et cum sit pinguis in sapientia et doctrina, quantum ad perfectos, erit mons coagulatus, id est lacteus, quantum ad minus perfectos, scilicet nutriens eos parva doctrina, ad modum pueri, qui lacte nutritur. Coagulum quidem [Col. 0959C] proprie lactis est. Unde per coagulatum, lacteus convenienter accipitur.

Et cum sit mons pinguis, quantum ad perfectos, et mons coagulatus, quantum ad imperfectos, erit etiam mons pinguis, quantum in se, id est abundans omni perfectione sapientiae et virtutum. Et cum iste solus sit futurus mons pinguis: ut quid vos Judaei suspicamini, id est suspicaturi estis, montes coagulatos esse hunc montem 244 pinguem. Injuste utique estis suspicaturi. Hoc autem corrective ponit, ac si diceret: Multi erunt sancti, qui prae nimia sanctitate sua putabuntur esse ille pinguis mons Christus, sicut Joannes, Jeremias, et caeteri tales, sed tamen erunt coagulati montes, non pingues, ad comparationem [Col. 0959D] ejus, id est erunt lactei, parvi scilicet in doctrina et sapientia ad comparationem ejus. Quos igitur, cum sint coagulati, nolite suspicari esse illum pinguem montem. Dico quod Selmon mons pinguis erit, et adeo pinguis quod mons erit in quo beneplacitum est Deo, id est bene placebit Deo ex toto, ut in nullo displiceat, ac si dicat: Quamvis in montibus aliis placeat Deo, in eorum sanctitate tamen erit aliquid in quo ei displiceat. Nemo enim mundus a sorde, nec infans cujus unius diei vita super terram. Sed cum iste pinguis mons a peccato futurus sit immunis, in eo bene placebit per omnia Deo Patri. Juxta quod idem in Evangelio testatur: »Hic est Filius meus dilectus, in quo mihi complacui (Matth. III, 17).« Hoc est ac si diceret: In perfectione cujus montis [Col. 0960A] bene placebit Deo, et etiam bene placebit Deo Patri habitare in eo monte pingui, et vere placebit ei habitare in eo monte, scilicet in Dominico homine. Etenim habitabit in eo in finem habitationis, id est in perfecta habitatione, scilicet ut ei personaliter uniatur, et sic in eo habitet in perpetuum. Hoc autem quod dicit, etenim habitabit in finem, determinatio est qualiter inhabitabit. Facta adhortatione ad spolia, et facta commendatione montis pinguis, revertitur ad hoc quod agere incepit de praedicatoribus, et Ecclesiae constitutione. Et in primis ipsos apostolos commendat, ut subjectos eis, magis subjectos et obedientes faciat, et hoc sic dicit: Dixi quod Dominus dabit verbum evangelizantibus, qui accepto verbo cum multa virtute, erunt currus Dei, deferentes [Col. 0960B] Deum in notitiam hominum cum concordia praedicationis, sicut currus ab equis concorditer tractus fert aliquem. Tametsi namque praedicator a praedicatore in littera diversa sonare videatur, in eorum tamen sententia, concordia est intellectus. Currus dico existens multiplex decem millibus, quod est dicere: Collectio illa praedicatorum, multos habebit praedicatores, decem millia scilicet, id est tales qui juste denotantur per hunc numerum, qui est decem millia, scilicet qui perfecti erunt in sanctitate et in fide solidi ad similitudinem hujus numeri, qui est decem millia, qui ab arithmeticis dicitur perfectus et solidus, eo quod in solidum corpus videatur excrescere, in corpus scilicet quantitatem, non in corpus substantiam, quod videlicet corpus ex superficiebus [Col. 0960C] componi dicitur, quae iterum superficies ex lineis constituuntur. Ponatur centum iste numerus, ut linea, et multiplicetur centum per denarium numerum, et dicatur: decies centum fiet mille, qui quasi superficies ab arithmeticis dicitur ex decem lineis composita, scilicet ex decies centum. Multiplicetur quoque superficies haec, quae est mille, per denarium et centenarium numerum, et dicatur centum decies decies, quod est dicere: Decies mille, fiet decem millia, quod solidum corpus est, ex decem superficiebus compositum, scilicet ex decem millibus. Perfectus autem est, cum ultra millenarium numerum altior numerus nequaquam inveniatur. Cum sic igitur perfectus sit iste numerus, et solidus, [Col. 0960D] rectissime per decem millia, praedicatores accipiuntur, qui in virtute et opere, et in fide erunt solidi.

Et illa millia erunt laetantium, id est illi multi praedicatores, perfecti et solidi erunt laetantes in tribulationibus, non deficientes timore ipsarum tribulationum. Et ideo laetantia erunt illa millia: quia Dominus erit in eis spiritaliter in Sina, id est in tentatione tribulationum, ne deficiant. Sina quippe tentatio dicitur, scilicet in sancto erit in eis, id est in sanctitate, ut eos sanctos faciat, et constantes in ipsa tentatione, juxta quod idem in Evangelio testatur »Ecce ego vobiscum sum omnibus diebus usque ad consummationem saeculi (Matth. VIII, 20).« Ostendit autem quomodo fient currus, faciendo apostropham [Col. 0961A] 245 ad Deum cum gratiarum actione, sic: Dixi quod fient currus, et per hoc fient currus: et habitabis in eis in Sina in sancto, quod ascendisti in altum, id est ascendens in coelum secundum quod homo. Nam secundum quod Deus, non es localis, et per ascensum tuum, mittendo Spiritum sanctum in eis, fient currus tuus. Nisi enim abires, Paracletus, ad eos non veniret (Joan. XVI, 7). Et tu ascendens cepisti captivitatem, id est capies tecum et duces sanctos patriarchas et prophetas, qui ante adventum tuum morientes, captivi in inferno detinebuntur, quos resurgendo inde educes, et ascendendo tecum deduces. Per hoc autem vivos allicit ad obediendum sibi, ut et ipsi deducantur. Non solum autem captivitatem capies, sed etiam in hominibus, id est inter [Col. 0961B] illos qui erunt homines adhuc in carne viventes accepisti, id est accipies dona, quod est dicere: Ex hominibus quosdam accipies per doctrinam currus tui, qui erunt dona tua, a tuo tibi scilicet Patre donandi. Hoc autem ostendit a parte, sic: Vere accipies quosdam ex hominibus, qui erunt dona tua.

Etenim accipies, o Dominice homo, non credentes inhabitare Dominum Deum, scilicet quosdam ex Judaeis, qui erunt non credentes inhabitare in te Dominum Deum, qui hoc dicturi sunt verbum: »Hic homo non est a Deo, qui Sabbatum non custodit (Joan. IX, 16).« Per hanc autem partem de Judaeis innuit, quod etiam de gentibus partem accipiet. Facit autem apostropham ad auditores, enuntians [Col. 0961C] salutem per Dominum futuram. Sic dixi, quod Dominus Jesus ascendit in altum, et accipiet dona in hominibus, et ipse benedictus Dominus, id est exaltatus Dominus existens, die, id est per illuminationem gloriae suae, quae per diem accipitur, eo quod illuminat fideles, ad similitudinem diei mundum illuminantis: Quotidie, id est assidue de die in diem, faciet nobis prosperum iter salutarium nostrorum, id est salvationum nostrarum; quod est dicere: Illuminatio ejus nobis erit iter ad salvationes, id est ad peccatorum remissiones, et ad vitam perpetuam obtinendam, id est illuminatio gloriae ejus salvabit nos a peccatis, et ad vitam reducet. Cum dicit nobis, adjungit se fidelibus novae legis, [Col. 0961D] ostendens se jam fide Ecclesiae membrum esse, ac si dicat: Et me ante tempus plenitudinis existentem, et fidem ejus habentem et illos quos in tempore plenitudinis assumet, salvos faciet a peccatis, illuminando nos gratia sua spiritali, et ad vitam quam amisimus reducet. Nullus enim adeo sanctus exstitit, qui ante tempus plenitudinis a peccatis originalibus salvaretur. Et bene ponit quotidie prosperum iter faciet; quotidie namque fideles per gratiam Dei veniunt ad salvationem, unusquisque in suo statu. Dominus dico existens Deus noster, cui facimus locum deitatis in nobis obediendo, et nos ipsi subdendo, et existens Deus salvos faciendi, potens, id est qui potens erit ad salvandum nos. Et hoc idem est quod superius posuit, prosperum nobis [Col. 0962A] iter faciet salutarium nostrorum; sed ad Dei laudem magnificandam repetitum est, et quamvis potens erit ad salvos suos faciendum, tamen exitus Domini illius, revera et antonomastice Domini existentis, erit exitus mortis. Quod est dicere: Exiet ad gloriam resurrectionis et immortalitatis per mortem. Juxta illud: »Oportebat pati Christum et resurgere, et ita intrare in gloriam suam (Luc. XXIV, 28);« ac si dicat: Ne existimetis eum impotentem, quia morietur; nam per mortem exibit ad gloriam. Et per hoc innuit quia et fideles exibunt per mortem similiter ad gloriam. Et in hoc innuit non debere eos contristari de hoc quod sunt morituri.

Cum vero bis dicit Domini Domini, ad laudem ejus hoc facit: ac si dicat: Illius Domini dicit, qui [Col. 0962B] antonomastice Dominus est, cui omnis creatura subdita est. Quia vero dixerat eum moriturum, ne aliquo modo videretur eum depressisse, commendat eum sic: Dico quod exitus Domini erit mortis exitus. Verumtamen Deus existens, ipse qui Dominus simpliciter credetur, confringet capita inimicorum suorum, id est confringet potestatem spirituum malignorum, qui sunt capita infidelium, qui inimici Dei sunt. Et digne quidem capita infidelium dicuntur, quia eis dominantur, 246 sicut caput membris omnibus dominatur. Quod est dicere: Auferet malignis spiritibus potestatem, ne illis qui modo ei male vivendo inimicantur, dominari possint. Et confringet verticem capilli per ambulantium in delictis suis, id est superbiam levitatis eorum qui perambulant [Col. 0962C] in delictis suis, id est perseverant eundo de delicto in delictum. Quod est dicere: Per hoc confringet in eis capita, id est potestatem capitum, quod confringet in eis superbiam, quae procedit ex eorum vanitate, per quam eis capita dominantur. Vertex quidem quia alta pars est in homine, recte superbiam designat, quae plus nimio mentem exaltat. Capillus vero quia levissima res est, et omni vento facillime cedens, pro vanitate competenter accipitur. Hoc autem ab auctoritate ostendit, sic: Vere Dominus confringet inimicos, convertendo eos ad se.

Nam Dominus dixit hoc mihi interius, spiritali revelatione, Ex Basan, id est ex confusione convertam [Col. 0962D] quosdam, id est convertam quosdam ad me de inimicis meis: propter Basan, id est propter confusionem quam in se habebunt, de peccatis suis verecundando et gemendo. Basan quippe confusio dicitur. Cum dicit ex Basan, illud ex causative ponitur. Ostendit autem per partes quos convertet, addendo sic, scilicet convertam in profundum maris existentes, id est illos qui profundi erunt in amaricatione vitiorum. Per hanc vero partem innuit quia multo magis convertet quosdam, nondum existentes in profundo maris. Facit autem apostropham ad Deum, cum gratiarum actione, sic: Dixi o Deus, quod convertes et confringes inimicos, et usque adeo confringes, ut pes tuus intingatur in sanguine, id est inimici facti pes tuus, id est discursores [Col. 0963A] tui qui te per mundum discurrentes confitebuntur, intingantur in sanguine martyrii. Exprimit autem ad quod efficientur pes cum subdit: Pes dico ex inimicis factus, lingua canum tuorum. Imtransitive dictum est, ac si diceret: Qui discursores ex inimicis efficientur linguosi tui canes: et hoc a teipso, non a libero arbitrio suo. Quod est dicere: Facies eos similes linguosis canibus, qui fidelia animalia sunt dominis suis, et inimicis oblatrantes, ut ipsi similiter tibi fideles, haereticis et omnibus infidelibus oblatrent, ubique gentium discurrentes, et doctrinae semina spargentes, pro qua etiam non dubitabunt intingi in sanguine martyrii. Quia vero pede curritur, pes pro discursoribus haud incongrue sumitur. Per hoc autem intingentur in sanguine quia viderunt [Col. 0963B] ingressus tuos, id est videbunt gressus tuos, Deus, id est quod tu per mortem gradieris. Ideoque tui exemplo intingentur. In alia translatione habetur: Viderunt itinera tua. Qua de re et ingressus pro gressus positum esse colligimus. Ne vero inconveniens videretur eum Deum esse, et per mortem gradi confirmat hoc, ad instructionem auditorum, apostropham ad eos faciendo, sic: Dico quod videbunt gressus tuos. Et vere, o auditores, gressus tales erunt Dei mei, regis mei, qui est, id est habitabit in sancto Dominico homine; ac si dicat: Verbum Dei Deus meus existens cuicunque Deus non videatur et rex meus, secundum quod in sancto erit, gradietur per mortem, id est sanctus ille ipsi personaliter unitus morietur. Quod est ac si dicat: Deus verbum [Col. 0963C] dabit eis exemplum moriendi gradiendo per mortem. Et ideo adhuc intingentur in sanguine, quia praevenerunt principes, id est apostoli, qui principes erunt Ecclesiae, praevenient eos in intinctione sanguinis. Quod est dicere: Non solum Deus dabit eis exemplum intingendi, sed et apostoli qui prius intingentur.

Quoniam autem dixerat eos principes, ne viderentur de principatu suo superbire, addit: principes dico conjuncti psallentibus, id est qui conjungentur minoribus fidelibus bene operantibus, ut cum eis sint unum corpus Ecclesiae, sic. Quod est dicere: Non dedignabuntur conjungi subditis, ut unum sint cum eis, sed una collectio cum eis erunt. Exprimit [Col. 0963D] autem quibus psallentibus conjungentur, cum subjungit, scilicet erunt in medio juvencularum tympanistriarum, id est erunt existentes inter illos fideles, ut sint una collectio cum eis, qui juvenculae 247 dicentur, eo quod in fide juvenes erunt, id est noviter ad fidem accedentes. Tympanistriae vero dicuntur, eo quod in tympano Deum laudabunt, id est carnis mortificatione, quae tympanum intelligitur: quod musicum instrumentum est mortuorum animalium pellibus involutum. In hoc autem dant exemplum humilitatis, ne aliquis in Ecclesia praelatus contra subditos extollatur. Tympanistrias quidem subditos fideles feminine dicit, eo quod imperfectiores sunt apostolis in sanctitate, sicut femininus sexus imperfectior et debilior est masculino. [Col. 0964A] Faciendo vero apostropham ad eos quos superius vocavit Dei pedes et linguosos canes, adhortatur ad benedicendum Deum, habitando in communitate Ecclesiae, non superbe dividendo se ab ea, quod Deo esset ingratum, quandoquidem principes conjuncti erunt juvenculis. O vos convertendi ex Basan futuri pedes Dei, nolite superbire de hoc quod pedes eritis, sed in Ecclesiis, id est in communitate Ecclesiarum de Judaeis existentes, quas juvenculas vocavi, benedicite Domino Deo, id est laudate illum Dominum, qui Deus est potens remunerare laudem vestram, laudate scilicet voce, vita, et pro eo moriendo. Dico benedicite Deo, quod benedicere procedat de fontibus Israel, id est de exemplo fontium, id est Ecclesiae, scilicet laudate eum in communitate [Col. 0964B] Ecclesiae de Judaeis persistendo, sicut apostoli, qui dicuntur fontes Ecclesiae, eo quod eam doctrina sua potant. Nihil enim proficeret bene facere, si superbiendo discederetis ab Ecclesiae collectione. Juxta quod Apostolus testatur: »Si tradidero corpus meum ita ut ardeam, charitatem autem non habeam, nihil mihi prodest (I Cor. XIII, 3).« Tunc quidem discederetis ab Ecclesia, si vos solos sanctos esse judicantes, illos de Ecclesia judicaretis esse solummodo peccatores et indignos conversatione vestra, et sic charitatem erga eos non haberetis.

Diceret aliquis: Qui erunt fontes illi? Ad hoc autem sic respondet, ibi, id est inter illos fontes erit Benjamin adolescentulus, id est Paulus qui erit de [Col. 0964C] tribu Benjamin, sicut idem testatur ad Philippenses. »Ego circumcisus octava die ex genere Israel de tribu Benjamin (Phil. III, 5),« etc. Dicitur autem Paulus adolescentulus, eo quod ultimus apostolorum ad fidem venerit: non quod in fide et sanctitate imperfectior exstiterit, qui ideo abortivum se testatur sic: »Novissime omnium tanquam abortivo visus est, et mihi (I Cor. XV, 8).« Dico quod Benjamin, id est Paulus est futurus inter apostolos: et hoc in mentis extasi, id est per excessum mentis, scilicet extasim mentis in qua erit pergens Damascum, quando circumfulgebit eum lux de coelo, sicut in Actibus apostol. legitur (Act. IX, 3). Vel sic: Benjamin erit ibi existens in excessu mentis, id est [Col. 0964D] qui erit in contemplatione secretorum coelestium scilicet cum rapietur usque ad tertium coelum, et audiret arcana verba quae non licet homini loqui (II Cor. XII, 4). Vel sic: Benjamin erit ibi, et hoc in excessus mentis hominum, id est in stupore. Stupebunt enim multi ejus conversionem audituri, cum prius Ecclesiae persecutor futurus sit. Et ibi etiam, id est in collectione fontium Israel erunt principes Juda, et principes Zabulon, et principes Nephtalim, id est caeteri apostoli, quorum quidam erunt de tribu Juda, quidam de Zabulon, quidam vero de Nephtalim. De his enim tribubus volunt quidam expositores apostolos fuisse, et si forsitan scriptum alicubi non habeatur. Quod hic denotat Propheta ad evidentiam prophetiae suae. Vel per Judam qui confessio [Col. 0965A] dicitur, fides accipitur; ex qua confessio Dei generatur. Per Zabulon autem qui fortitudo sonat, spes intelligitur, quae fortes in passione fideles facit. Per Nephtalim vero quae dicitur dilatatio, charitas denotatur, quae usque ad inimici etiam dilectionem dilatatur. Apostoli quippe principes fidei, spei et charitatis Ecclesiae exstitere, cum ista tria habenda esse praedicavere. Principes dico futuri duces illorum scilicet Israel, id est Ecclesiae totius. Illorum autem etsi casus pluralis sit, ad Israel, qui singularis casus est congrue refertur. Est enim in sensu pluralis, in litteratura singularis.

Enuntiata 248 Ecclesiae constitutione, orat Deum Patrem ut officio Filii istud quod prophetizavit compleatur, sic: Dixi quod gentes turbabuntur, et [Col. 0965B] terra movebitur, et Deus confringet capita inimicorum, et convertet eos ex Basan: et caetera talia quae praedixi fient. Et ut haec omnia compleantur, Manda Deus Pater hoc virtuti tuae, id est impone hoc officium Filio tuo, qui per emphasim erit virtus tua, per quem diabolum mirabiliter expugnabis. Et postquam haec per Filium compleveris, confirma hoc quod operatus es, id est quod operatus es in nobis. Quod est dicere: Constitue Ecclesiam ex utroque populo, et perfectam fac in omni sanctitate, et post eam confirma, ne deficiat. Cum dicit nobis, confert se in Ecclesiam futuram, quia fide jam Ecclesiae membrum erat. Dico, manda, id est impone negotium constitutionis Ecclesiae Filio tuo: Incipiens a templo sancto tuo, quod est in Hierusalem, id est [Col. 0965C] incipiens constituere ipsam Ecclesiam ab illis convertendis, qui existentes in Hierusalem, id est in Judaico populo, erunt templum sanctum tuum, in quibus fidelibus factis spiritaliter habitabis. Quod est dicere: A Judaeis sit principium Ecclesiae. Hierusalem vero quia civitas est in Judaea, pro Judaico populo congrue sumitur. Et si hoc Filio mandaveris, tibi offerent reges munera, id est multi ex gentibus et Judaeis reges sui ipsius facti, offerent sese tibi munera, ut suas voluntates postponendo, se tibi subjiciant, et tibi soli obediant. Praevidens autem Propheta in Ecclesia multas haereticorum seditiones esse futuras, orat Deum ut eas compescat sic: Non solum oro ut mandes hoc negotium virtuti tuae, sed cum videam haereticos multos in Ecclesia futuros, [Col. 0965D] qui recte ferae dicentur, eo quod feroces erunt et irrationabiles, et fidelium devoratores ut ferae, oro, increpa, id est increpatione praedicatorum tuorum convince, feras arundinis devoratrices, id est divinae Scripturae, quam corrumpunt interpretando sinistre: quae Scriptura recte per arundinem accipitur, quia arundine antiquorum erat scribere. Quasdam, scilicet increpa, ut convertantur: quasdam vero non convertendas, sic ut manifestentur, ne ultra decipiant. Vel feras devoratrices arundinis, id est illorum fidelium, qui leves et instabiles erunt ut arundo, et qui omni vento doctrinae circumferentur.

Necesse quidem erit ut increpes. Nam congregatio [Col. 0966A] taurorum, id est haereticorum qui dicentur tauri eo quod superbi erunt ut tauri qui cervicosi sunt, erit in vaccis populorum fidelium, id est in jam dictis fidelibus, qui debiles erunt ad modum vaccarum, quae debiliores sunt tauris. Quod est dicere: Multi erunt haeretici, qui sibi multos idiotarum conformabunt. Ne vero videretur Deus eos permittere dominari, sine omni suorum utilitate, quod inconveniens existimaretur, addit: Ad hoc scilicet in vaccis populorum, ut excludant a massa idiotarum eos qui probati sunt, id est perfecti in argento, id est in Scriptura, quae nitida est ut argentum; vel in argento, id est in facundia bene resonanti, ad modum argenti. Quod est dicere: Ut per eorum separationem a fidelibus sapientibus, appareant et [Col. 0966B] manifestentur ipsi fideles, in Scripturarum scientia et in eloquentia probati. Qui aliter non manifesti fierent, juxta quod Apostolus asserit: »Oportet haereses esse, ut qui probati sunt, manifesti fiant in vobis (I Cor. XI, 19).« Excludant, pro manifestent, per similitudinem ponit a similitudine scilicet illius, qui, cum alicubi sit inclusus, non apparet; si vero excluditur, apparet statim et fit manifestus. Notandum quidem quod majores haereticos feras dicit, illos scilicet qui magistri sunt errorum, eo quod immites sunt ad modum ferarum. Non solum autem oro increpari feras, sed etiam oro: dissipa gentes quae bella volunt, id est convince minores haereticos, discipulos majorum. Quos gentes ideo dico, quod multi erunt. Dico, dissipa, id est divide scilicet ut [Col. 0966C] quosdam sic convincas ut convertantur; quosdam autem perdendos, solummodo ut manifestentur. Et merito dissipabis, quia non volunt pacem, sed seditiones in Ecclesia et bella. Et ita erit. Vere feras increpabis et gentes 249 dissipabis praedicatores, qui legati tui erunt. Nam venient legati ex Aegypto, id est ex massa peccatorum in peccatis tenebrosorum, qui per Aegyptum competenter accipiuntur; Aegyptus quippe dicitur tenebrae. Quod est dicere: Multi ex peccatoribus legati tui facti, venient ad hoc ut praedicent. Et priusquam Aegyptus legatos habeat, Aethiopia, id est Aegyptus praeveniet, id est ante festinabit dare manus ejus, id est manus suas Deo, id est massa tenebrosorum salvanda festinabit [Col. 0966D] se Deo subdere per fidem, a similitudine illius, qui cum subditus cujuslibet efficitur, manus suas dat illi. Aethiopia quidem illud idem hic significat quod Aegyptus, non quod ei eadem sit interpretatio, sed quia Aethiopiae coloni nigerrimi sunt. Adhortatur vero omnes fideles psallere Deo et cantare, contuitu omnium horum supradictorum, sic. Ergo quia haec omnia quae praedixi complebuntur, regna terrae, id est vos omnes efficiendi regna Dei, ex terra, id est ex terrenis, cantate Deo Christo, id est laudate Deum cum cantico, id est jucunditate contemplativae vitae. Et qui non potestis cantare, psallite Domino, id est laudate Dominum, psalmo, id est bona operatione activae vitae. Hoc autem superius in hoc eodem psalmo dictum est, ubi dixit: [Col. 0967A] Cantate Deo, psalmum dicite nomini ejus. Sed superius ad primitivos dictum est, hic autem dicitur ad omnes fideles. Psallite, inquam, Deo, qui ascendit super coelum coeli, id est Deo qui secundum humanitatem ascendet super coelum, id est super firmamentum coeli aerii complexivum, id est complectens in se totum aerem, terram mare et omnia quae in eis sunt. Determinat quoque locum unde ascendit, ad fidei nostrae confirmationem, sic: Dico ascendet coelum et hoc ad orientem, id est versus orientem, scilicet a monte Oliveti, qui Hierusalem oppositus est ab orientali plaga. Vel ascendet, id est dignitate sua sublimabitur, usque ad orientem, id est usque ad hoc dignus erit ut personaliter uniatur Verbo Dei, quod in aeternum et ineffabiliter oritur, [Col. 0967B] id est generatur a Patre. Dico, ascendet, ipse dico existens sublimis super coelum superius coeli inferioris complexivum, id est dignior sublimioribus coeli civibus, qui in potestate principatus sui minores spiritus complectuntur. Dico, psallite et cantate, et hoc faciendo date gloriam Deo, id est date gloriosam laudem Deo; non reputantes vos a vobis hoc habere, quod eam laudare potestis, sed ab eodem Deo. Alioquin gloriosa laus non esset. Et dignum est ut hoc totum faciatis. Ecce enim in praesenti non diu tardabit, scilicet post praesens saeculum quod brevissimum est, ad comparationem Dei, dabit voci suae, vocem virtutis esse, id est faciet vocem suam esse vocem virtuosam et potentem, dicendo: »Discedite a me, maledicti (Matth. XXV, 41),« etc., qui [Col. 0967C] in passione humilem vocem habebit, dicendo: »Tristis est anima mea (Matth. XXVI, 38),« et caetera hujusmodi. Ac si dicat: Laudate eum qui potens apparebit in judicio, nolentibus eum audire in humilis doctrinae alloquio, ne vos tunc juste damnet, si in ejus laude fueritis neglectores. Et ideo adhuc date gloriam, quia tunc magnificentia ejus erit super Israel, id est ex superiori dispositione sua magnificabit in gloria electos ex Israelitico populo, et virtus ejus erit in nubibus; id est beatitudo et potentia judicandi mundum ab eo data in apostolis, qui sunt nubes, id est erunt Ecclesiae complutores in hac vita. Juxta quod dicit: »Sedebitis super sedes duodecim judicantes duodecim tribus Israel (Matth. [Col. 0967D] XIX, 28).« Non solum autem nubes et Israel beatificando mirabilis apparebit, sed mirabilis Deus apparebit in omnibus sanctis suis, eos beatificando ex quocunque populo. Deus Israel dico, id est Deus Jacob patriarchae, non recens Deus. Vel Deus Israel, id est totius Ecclesiae, quae tunc erit videns Deum. Exponit autem, in qua re mirabilis erit in sanctis suis, cum addit: Dico mirabilis, et in hoc quia ipse dabit virtutem plebi suae, id est immortalitatem et impassibilitatem, quae hic infirma est, eo quod sit passibilis et mortalis, et dabit fortitudinem plebi suae, ut ulterius non possit decipi et peccare. Ipse dico benedictus Deus existens, id est 250 exaltatus Deus; ac si dicat: Cum ipse exaltatus sit, In sublimitate divinitatis suae potest utique plebem [Col. 0968A] suam in futuro exaltare, dando ei fortitudinem et virtutem.



IN PSALMUM LXVIII.

Psalmi sexagesimi octavi titulus. In finem Psalmus pro his qui commutabuntur David. Quod sic exponitur: Psalmus iste agit pro his, id est pro utilitate eorum qui commutabuntur David Christo, id est commutati de vetustate Adae, conformabuntur novitati Christi. Dico commutabuntur, et hoc in finem, id est in perfectam commutationem. Hic scilicet commutabuntur et conformabuntur ei secundum sanctitatem et innocentiam, prout eis erit possibile, in futuro vero secundum immortalitatem et impassibilitatem. Et bene quidem intitulatur psalmus: Agere pro utilitate eorum qui commutabuntur. [Col. 0968B] Cum et Christi resurrectio, futura sit causa hujus commutationis; et cum Christus hic introducatur orans de constantia et de resurrectione. Orare etiam haud dubium est eum, pro suorum commutandorum utilitate. Ostendit quoque in hoc psalmo passionem suam, ut passione eadem redemptos obnoxios sibi reddat, et pro se patiendi exemplum tribuat. Agit insuper de inimicorum damnatione multimoda, ut suos ab eorum conformitate retrahat. In fine vero psalmi suos ad Dei laudem exhortatur, de quorum breviter agit salvatione.

Salvum me fac, Deus Pater, faciendo constantem, et resuscitando. Et necesse est ut hoc orem, quoniam aquae, id est Judaei intraverunt, id est intrabunt [Col. 0968C] usque ad animam meam, auferendam. Quod est dicere: Ipsi qui diu voluntatem, habuerunt mortem meam operandi, et non potuerunt, cum nondum esset tempus meae passionis a Deo dispositum, tandem intrabunt ad operationem passionis meae, usque, adeo ut etiam animam meam auferant, permissione hac a Dei dispositione accepta, a similitudine illius qui diu aliquo intrare desiderans, et non valens, tandem intrare permittitur. Intraverunt aquae, a similitudine dicit: sicut enim aquae navem intrantes, navem submergunt, ita et ipsi inimici passionis ejus operationem ingressi, eum in mortem demerserunt. Unde etiam, scilicet quia eum in mortem demerserunt, aquae dicuntur. Aquarum enim [Col. 0968D] est mergere. Sive aquae dicuntur eo quod difflui sunt, et moventes se ad omne nefas, more aquae, quae res mobilis est et difflua. Per hoc autem potestatem habebunt intrandi usque ad animam meam, quod infixus sum in limo profundi, id est, ego Verbum tuum, Pater existens, fixe et incommutabiliter unitus sum humanae naturae, quae limus dicitur, eo quod terrena est, et secundum mortalitatem fragilis, et profundus limus, id est infimus, inferioris scilicet naturae quam divinitas. Profunda quippe res, infima est aliquando. Ideoque profundus sumitur pro infimo. Cum autem dicit infixus, quia immutabiliter unitus est, et firmiter humanae naturae intelligere datur. Illud namque quod immobile est et firmum, fixum vocari solitum est. [Col. 0969A] Bene vero non fixum, sed infixum ponit, quasi diceret interius fixum, ut innuat et se firmiter unitum esse, et humana natura latere, non visibilem apparere. Et in hoc fidem nostram instruit, cum se Deum esse et hominem asserit. Et quoniam infixus sum, non est substantia, id est non erit mihi subsistentia Quod est dicere: Non subsistam, id est non vivam; quin moriar, cum sic a Patre meo dispositum sit. In alia translatione habetur. Non possum consistere. Vel sic: Et ideo salvum fac, quia infixus sum in limo profundi. Hoc autem per solam similitudinem ponitur, ac si dicat: Ideo necesse est ut me salves, quia similis ero infixo in limo profunditatis, qui, non valens evadere, demergitur. Nam et ego in tribulationibus infigendus, non evadam, et [Col. 0969B] quia similis ero infixo, non erit substantia; hoc non mutatur: Vel sic: Ideo intrabunt aquae usque ad animam meam, quia infixus sum in limo profunditatis, id est quia ego existens conversando inter Judaeos, qui sunt limus profundissimus, sum infixus, id est interius firmus 251 et constans in anima, ne eis conformer timore, etsi videar exterius infirmus in carne. Limus quidem jure dicuntur, eo quod sordidi sunt in iniquitatibus, et coenosi, ad modum luti, quod coenosa res est et sordida Et bene quoque profunditatis limus dicuntur, eo quod in sorditate sua profundissimi sunt.

Quia vero dixerat eos esse limosos, videretur alicui quod Deus eos naturaliter limum fecisset, et sic omnis culpa in eum transferretur, ipsis excusabilibus [Col. 0969C] existentibus. Quod intendit removere, addendo sic: Et hoc quod sunt limus, non est substantia, id est non est aliqua natura a Deo in eis creata. Quod est dicere: Non creavit eos Deus limosos et sordidos, sed ipsi per iniquitates suas limosi et sordidi facti sunt. Dixi quod aquae intrabunt usque ad animam meam. Et hoc injuste sine aliquo merito meo malo. Ego namque veni in altitudinem maris. Id est gratuita voluntate accessi ad ipsos Judaeos, qui alti sunt et profundi in amaricatione peccatorum suorum. Et veniendo laboravi ad hoc ut eos instruerem, clamans ad eos et praedicatione et opere. Quod est dicere: Gratuita clementia ad eos veni, et laboravi intento clamore praedicationis et operum, ut [Col. 0969D] eos ad salutis viam reducerem. Et ex opposito tempestas demersit me, id est ipsi facti tempestuosi. Scilicet in insurgentibus in me tribulationibus et blasphemiis, more tempestatis demergent me, id est de vita in mortem mergent. Mittit autem nos ad figuram historiae de Jona, qui a maris tempestate demersus, et a ceto absorptus, post dies tres, ceto eum supra littus evomente, evasit (Jon. II, 11). Sic et Dominus Jesus per tres dies in potestate Judaeorum existens, a quibus est in mortem demersus, post tres dies surrexit. Dico quod laboravi clamans. Et dum clamarem, raucae factae sunt fauces meae, id est fauces meae comparabiles erunt raucis faucibus, scilicet sicut ille cujus fauces raucae sunt non auditur, ita nec mea praedicatio ab illis audita est. Et hoc totum [Col. 0970A] est, ac si diceret: Dignus sum salvari. Nam injuste me occident, qui ad eorum salutis instructionem veni, quem audire neglexerunt. Deprimendo quippe inimicorum partem, suam magis exaltare videtur. Ut autem salvationis suae meritum augmentet, nimiam futuram esse tempestatem eum demersuram ostendit, cum sic addit: Dico quod demerget me tempestas, pro qua tempestate defecerunt oculi mei, id est deficient apostoli, qui dicuntur oculi, quia totum corpus meum, Ecclesiam scilicet, illuminent praedicatione et vita. Sic videlicet deficient, ut me solum relinquentes aufugiant. Dum hoc sit tamen quod ego spero in Deo meo; ac si dicat: Quamvis deficiant a me, tamen exemplum deficiendi non habebunt. Ego enim non deficiam, sed in Deo meo [Col. 0970B] cui prae caeteris obedio, spem resuscitandi habens, immobilis existam.

Et ideo necesse est ut me salvum facias, quia Judaei qui oderunt me gratis, id est Judaei qui odio me persequuntur gratuito, multiplicati sunt super capillos capitis mei, id est multi erunt super numerum eorum, qui capilli erunt mei capitis, eorum existentis, id est plures erunt quam discipuli mei, qui sunt ornantes me bona vita sua, sicut capilli caput ornant. Et non solum multi erunt, sed confortati sunt, id est fortes erunt et efficaces divina permissione, inimici mei Judaei, qui persequuntur me innocentem. Hoc quod dicit confortati sunt, illud idem videtur dicere quod superius, ubi dicitur intraverunt aquae, sed hic manifestius ponitur. Ideoque [Col. 0970C] repetitum est. Et tunc quando me persequentur, exsolvebam quae non rapui, id est exsolvam poenam rapinarum Adae et Evae, quae non rapui, id est quas rapinas non feci. Rapere dicitur qui quod suum non est sibi assumere praesumit. Rapinas itaque Adam et Eva fecerunt, quando per pomi comestionem se deificare putaverunt. Dico quod exsolvam poenas alienarum rapinarum. Et hoc insipientia maxima esse videbitur infidelibus ut, cum Deus sim, et innocens, mori velim pro peccatis alienis. Sed tu, Pater, qui omnia conspicis, scis insipientiam meam, id est disponis hoc quod insipientia videtur, quod potius 252 summa sapientia est. Unde Apostolus: »Quod stultum est Dei, sapientius est hominibus (I Cor. I, 25).« Dico quod non rapui. Judaei vero [Col. 0970D] putant me rapinam facere, et peccatorem esse, eo quod me Dei Filium dicam, et regem Israel. Et delicta mea a te non sunt abscondita, id est haec talia quae ipsi reputant esse delicta mea. Et potius summa justitia sunt et veritas a te non sunt abscondita, id est tibi placent.

Quod dicit a te non sunt abscondita, per similitudinem ponit. Illa namque quae nobis placent, non nobis abscondi volumus, sed saepe aspicimus. Et ideo adhuc salvum me fac, ut non erubescant in me non resuscitato, id est de hoc quod ponunt spem salvationis in me, illi qui exspectant te me resuscitaturum Domine, Domine, inquam, non solum terrestrium, sed etiam virtutum coelestium. Quod est [Col. 0971A] dicere: Non solum propter merita mea me resuscites, sed cum tu Dominus virtutum existens potens sis ad me resuscitandum, resuscita me, ne apostoli, qui in me spem salvationis suae ponunt et mei resurrectionem exspectant, erubescant. In me namque se sperasse erubescerent, si in morte remanerem. Non solum vero non erubescant, sed etiam non confundantur super me. Id est de me non resuscitato apostoli mei, qui quaerunt te bona vita sua Deus Israel, id est Deus qui facis Israel omnes te quaerentes; ac si dicat: Apostoli mei qui bene vivendo te quaerunt, ut eos facias Israel, id est spiritaliter videntes te, confunderentur a Judaeis si non resurgerem. Id est verberarentur, et seductores et mendaces dicerentur, et etiam interficerentur. Et ideo [Col. 0971B] quia per me te quaerunt, salvum me fac, ne ipsi confundantur. Et ideo adhuc salvum me fac, quoniam propter te sustinui opprobrium, id est ut hanc obedientiam a te mihi injunctam compleam; obedientiam scilicet patiendi, sustinebo, id est patienter feram opprobrium, a Judaeis illatum, cum dicent me mendacem et seductorem. Et operuit confusio faciem meam. Id est videbitur verecundia penitus occupare faciem meam. Quod est dicere: Illud patiar, unde solet operiri facies multorum confusione, sputa scilicet et blasphemias, et verbera. Et adeo sustinebo opprobrium, quod extraneus factus sum, id est fiam, fratribus meis apostolis, qui filii adoptivi sunt Patris mei, scilicet dimittent et denegabunt me ut extraneum, sicut Petrus qui dicet: »Mulier, non novi [Col. 0971C] eum (Luc. XXII, 37).« Et filiis matris meae, id est Judaeis omnibus filiis stirpis Judaicae unde natus sum, fiam peregrinus, ut nullum misericordiae respectum in me habeant, ac si peregrinus essem, id est alienigena. Vel filiis matris meae, id est progeniei meae scilicet contribulibus meis fiam peregrinus, ut partem meam nunquam adjuvent, ac si alienigena essem.

Et ideo adhuc salvum me fac, quoniam zelus, id est indignatio domus tuae, id est templi tui male tractati, comedit me, id est causa erit comestionis mei, scilicet causa erit cur me morte devorabunt, more cibi qui comeditur. Ac si poneret: Illud quod ego juste indignatus de templo tuo, quod faciunt speluncam latronum, emendo et vendendo in eo, [Col. 0971D] ipsos inde expellam (Matth. XXI, 12, 13), causa erit quare me interficient injuste. Ideoque dignus sum salvatione. Et ideo adhuc, quia opprobria, id est poenae opprobriorum exprobrantium tibi ceciderunt super me, id est cadent super me, scilicet retorquebuntur in me, ut me opprimant, more ponderis, quod super aliquem cadens, eum opprimit. Ac si dicat: Tibi exprobrant Judaei, dum praeceptis tuis omissis, traditiones suas observare nituntur. Opprobria namque tibi inferunt, dum, praecepta tua postponendo, traditiones suas praevalere innuunt. Quoniam autem eos de his opprobriis redarguenti, poenas mihi inferent crucis, a quibus in mortem cadam, dignus sum salvatione. Et ideo [Col. 0972A] adhuc quia ego in jejunio incorporationis eorum existens operui animam meam, id est celabo animam meam esse potentem ad eos damnandum, quae solo velle posset eos interficere. Et hoc quod celabo factum est, id est fiet mihi in opprobrium. Ac 253 si dicat: Cum ego de eorum incorporatione satiari voluero, me jejunum facient, nolendo converti. Et cum eos ad hoc jejunium statim damnare solo velle animae meae potero, patienter sufferam, ut eis exemplum patiendi relinquam. Et sic celabo animam meam esse ad damnandum potentem. Unde mihi opprobrium inferent, mendacem esse asserentes, quia me Dominum et regem asseruerim. Et quia adeo patiens ero in jejunio, salvatione dignus existo. Operire quidem pro celare bene ponitur, [Col. 0972B] quia rem quam celare volumus, aliquando operire solemus. Et ideo adhuc salvum me fac, quia posui vestimentum cilicium, id est ita contristatus sum de eorum perditione, sicut ille qui in morte amici sui ponit vestimentum suum cilicium, id est utitur illo vestimento, quod cilicium dicitur. Ut enim signum esset moeroris, in amicorum morte, antiqui cilicio utebantur. Et ideo adhuc quia factus sum illis in parabolam, id est de me eis parabolice locutus sum, ut eos mihi incorporarem. Verbi gratia, ubi locutus est de patrefamilias, qui misit filium ad vineam, quem agricolae interfecerunt (Matth. 28; Marc. XII), et in multis aliis locis parabolice de se locutus est, ut eos sibi alliceret. Citius enim parabolica verba mentes audientium allicere solent quam [Col. 0972C] si aperta locutio eis fieret. Et hoc est ac si dicat: Dignus sum salute, cum adeo pius sim quod de inimicorum perditione contrister, et de me, ut eos alliciam, parabolice eis agam.

Cum autem de eorum salute sollicitus ero, e contrario illi qui sedebant, et adhuc sedent in porta scientiae, non introeuntes, neque alios malo exemplo suo introire permittentes (Luc. II, 52), Scribae et Pharisaei scilicet, adversum me loquebantur, id est adversum me loquentur, agendo de morte mea. Et qui bibebant vinum, plebs scilicet quae repletur et inebriatur carnali voluptate, quae eos a vera voluntate et sensu revocat, more vini inebriantis, psallebant in me, agendo; id est psalmodia dulcissima [Col. 0972D] eis erit, mihi detrahendo agere de morte mea; ac si diceret: Et principes qui aliquantulum austeram ducunt vitam, ut scientes aestimentur, ipsi tamen in porta scientiae, non in ipsa scientia sunt, id est scientes apparent et stulti sunt. Et petulans plebs omnimoda voluptate inebriata, contra me loquendo, in hoc valde delectantur. Vel sic: Ii qui sedent in porta civitatis ad judicia facienda (judicum enim erat in porta sedere, ut parati essent et intrantibus et exeuntibus judicium facere), et illi qui bibunt vinum in conviviis, psallunt in me agendo, ac si dicat: Et ubi congregantur ad justitiam exercendam, et ubi ad voluptatem suam complendam, contra me semper agunt, et hoc est eis [Col. 0973A] psalmus dulcissimus. Ego vero, quamvis sic contra me loquantur, orationem meam puram et sanctam, et ex recta devotione procedentem, ad te Deum Patrem dirigam pro eorum parte salvanda. Ideoque dignus sum ut salver, cum pro inimicis oraturus sum clementer. Quae oratio mea talis est: O Deus Pater, tempus est beneplaciti tui, id est beneplacentis tibi gratiae tuae exercendae in me, existente multitudine misericordiae tuae, id est exercendae in humano genere, per me, qui sum multa misericordia tua, per quem multa beneficia misericordiae generi humano impendes. Ac si dicat: Miserere inimicorum meorum salvandorum; nam jam est tempus gratiae, tempus plenitudinis, in quo debes et Judaeorum et gentilium convertendorum, [Col. 0973B] per me qui sum multa misericordia tua, peccata remittere. Et quia tempus plenitudinis advenit, ut per me generi humano miserearis, prius exaudi me orantem in veritate, id est in consideratione veritatis salutis tuae, id est qui hac fiducia te oro, quia considero te veracem futurum in hoc quod promisisti te salvaturum me, vel orantem in veritate salutis tuae, id est in postulatione verae et aeternae salutis a te dandae; ac si dicat: Vere debes exaudire, cum te considerem veracem in hoc quod me salvandum esse a te promisisti. Et cum non quaeram salutem hominum, quae vana est, 254 sed salutem immortalitatis et impassibilitatis aeternae a te solo dandam, in hoc scilicet me exaudi.

Eripe me de luto, id est de carnis putredine. Quid [Col. 0973C] enim caro putrida humore commisto aliud melius dici potest, quam lutum. Et non sic eripias de luto ut prius in lutum perveniam, sed ut non infigar in lutum, id est sic eripe ut nullatenus in putredinem veniam, sicut alibi dicitur: »Nec dabis sanctum tuum videre corruptionem (Psal. XV, 10).« Et in hoc quoque exaudi me, scilicet libera me ab his qui oderunt me, id est a Judaeis, qui odio iniquo persequentur me. Exponit autem quomodo se orat ab eis liberari, addendo sic: Et, id est scilicet, libera me de profundis aquarum, ut non me demergat tempestas aquae, id est plebs Judaica existens aqua tempestuosa, quae vult me in conformitatem suam trajicere, more aquae tempestuosae, quae existentem in se demergit, non habeat potestatem ut me timore [Col. 0973D] mortis in conformitatem suam demergat. Neque absorbeat me profundum inferni. Absorbere dicimus, cum aliquis invitus ab aqua vel abysso profundissima suscipitur; ac si dicat: Volo quidem in infernum ire, ut eum exspoliem, non sic tamen ut ab eo pro aliqua actuali vel originali macula invitus absorbear, sicut caeteri omnes absorbentur. Neque puteus, id est profunditas inferni, super me absorptum, urgeat, id est coarctet, vel claudat os suum. Quod est dicere: Neque me absorbeat, neque super me absorptum os suum claudat, ne egredi valeam, a similitudine putei, quem si aliquis ingrederetur, et os putei clauderetur, ingressus non haberet egrediendi potestatem, sed interius retentus periret. Et [Col. 0974A] hoc est ac si dicat: Neque me infernus absorbeat, neque me retinendi facultatem habeat. Et ne aliquid horum sit, Exaudi me, Deus. Hoc autem ex nimio impetrandi desiderio repetit.

Et ideo exaudi, quoniam benigna, id est larga est misericordia tua, id est quia naturaliter large misericors es, exaudi me misericorditer. Et respice in me misericorditer, id est miserere ut resuscites, a similitudine illius qui benigne respicit eum cui vult misereri. Dico respice in me. Et hoc secundum multitudinem miserationum tuarum, id est secundum multas miserationes tuas, scilicet secundum multa beneficia misericordiae tuae; ac si dicat: Cum multa beneficia omnibus creaturis tuis misericorditer impendas, multo magis dignum est ut mihi, qui tibi [Col. 0974B] prae omnibus obedio, beneficia haec quae postulo tribuas. Oro, respice in me. Et oro etiam ne avertas faciem, id est gratiam, tuam a puero tuo, id est a me servo tuo, secundum quod homo sum. Gratia per faciem designatur, eo quod in facie signum gratiae solet apparere. Puer autem pro servo usitative ponitur. Quod est dicere: Cum gratia tua magna sit erga me, non permittas me in aliquo labi, ut per hoc gratiam a me avertas. Notandum eum non ideo orare quod labi timeat in aliquo, sed ideo ut exemplum orandi ne labamur nobis relinquat. Et quoniam tribulor, id est in tui obedientia sum tribulandus, exaudi me ut resuscites: et hoc velociter, post tres dies scilicet. Ideo repetiit exaudi me, ut apponeret velociter. Et intende animae meae, id est [Col. 0974C] intentionem famae da vitae meae, ut ubique populorum palam sit me resurrexisse. Et ut intentionem ei des, prius libera eam a morte. Hoc autem illud idem est in sententia, quod et exaudi me velociter; sed ideo repetit, quia determinat quomodo liberet, cum subjungit scilicet eripe me, id est libera me manifeste, non occulte. Et hoc oro propter inimicos meos custodes, qui me custodient ne refugiam ut ipsi confusi recedant; vel propter inimicos meos et Judaeos et gentiles, qui mihi male vivendo inimicantur, ut propalata gloriosa resurrectione, in ea convertantur. Eripe me per similitudinem ponitur. Qui enim eripitur, non clam, sed manifeste liberatur; ac si dicat: Libera me manifeste, velint nolint, et [Col. 0974D] sic inimici mei convertantur. Et me eripere debes, nam tu qui omnia nosti scis improperium meum, a Judaeis 255 inferendum, esse falsum; hoc scilicet quod improperando dicent me seductorem, fabri filium, et caetera talia.

Et scis confusionem meam, ab eis imponendam, esse falsam, hoc scilicet quod injuste reputabunt me in anima confundi de conscientia peccatorum, qui peccatum non feci, nec inventus est dolus in ore meo (I. Petr. II, 22). Et tu scis esse falsam verecundiam, quam meam facient, scilicet quod dicent me habere verecundiam, id est erubescentiam de objectione falsorum criminum, cum me mentientur esse peccatorem, de hoc quod me Deum assero et regem, unde nullam habebo verecundiam. Imperfectorum [Col. 0975A] enim est de impositione falsorum criminum erubescere. Et in conspectu tuo, qui omnium judex es, sunt omnes qui tribulant, id est tribulabunt me insontem. Quod est dicere: Cum scias improperium meum esse falsum, consideras etiam tu qui nil dignum ultione dimittis impunitum, quam injuste me tribulabunt. Quod improperium et tribulationem non invitus patiar. Nam cor meum, id est anima mea exspectavit, id est diu desideravit pati improperium istud et miseriam istam tribulationum, quod ipsi miseriam reputant, cum non sit miseria, sed summa felicitas. Et cum ad hanc miseriam pervenero, sustinui qui simul contristaretur et non fuit, id est patienter considerabo an sit aliquis qui mecum contristetur de perditione sua, et non erit [Col. 0975B] qui contristetur. Et qui consolaretur me, et non inveni, id est et sustinebo an sit aliquis qui consoletur illam tristitiam meam, per conversionem suam, et non inveniam. Tunc enim tristitia mea aliquantulum consolaretur, si unusquisque de ignorantia sua converteretur. Et cum negligant contristari mecum, et tristitiam meam consolari, dederunt, id est dabunt in escam meam fel, id est amaritudinem. Quod est dicere: Cum volam eos dulces esse, id est obedientes ut sint esca mea, id est ut eos mihi conformando incorporem, dabunt se amaros mihi, id est inobedientes, nolentes fieri esca mea dulcis. Quod est dicere: Dabunt amaritudinem in escam meam, id est facient se amaros, quos esse vellem escam meam dulcem. Et cum sitiam, id est [Col. 0975C] valde desiderabo eos ut dulce vinum potare, id est in mei conformitatem trajicere, potaverunt id est potabunt me aceto, id est vetusto et acri vino in siti mea, id est in desiderio meo incorporationis eorum. Ac si dicat: Cum sitiam eos dulce poculum quo reficiar, et novum, id est mihi novo homini conformatum, ipsi facient se acetum, id est acre vinum et vetus, scilicet conformabunt se acerbitati veteris hominis. Et illo aceto potabunt meam sitim, id est amaris tribulationibus, ad similitudinem veteris hominis, replebunt me, salutem eorum sitientem.

Notandum quod illud idem fere est, potaverunt me in siti mea aceto, et dederunt in escam meam fel; nisi quia alia similitudine ad aggerationem impietatis eorum istud idem dicit, et per acetum [Col. 0975D] tamen vetustatem eorum denotat, quae per fel non denotatur. Acetum enim dicimus vetus vinum et acre. Quoniam autem dabunt in escam meam fel, et in siti mea potabunt me aceto, video quod fiet mensa eorum coram ipsis in laqueum, etc. Et quia hoc praevideo, concedo: Mensa eorum, id est divina Scriptura, qua refici consueverunt spiritaliter, seu quilibet in mensa reficitur corporaliter, fiat eis in laqueum, id est in deceptionem; scilicet, male exposita, causat si quare illaqueentur, id est decipiantur, a similitudine volucris, qui occulto laqueo decipitur. Ne vero ipsa Scriptura adeo videretur gravis, quod ipsi nullatenus eam intelligere possent, et sic inexcusabiles essent, addit: Mensa dico coram ipsis [Col. 0976A] existens, id est in evidenti eorum existens, quantum ad ipsius Scripturae evidentiam, non quantum ad ipsorum caecitatis pertinaciam. Quod est dicere: Scriptura, quae quantum in se manifesta esset illis, si crederent, obscura et decipiens et excaecans fiat illis, cum in incredulitate perseverent: et fiat ipsis in retributionem. Exponit autem in quam retributionem, cum adjungit. Et id est scilicet in scandalum, id est in casum de vitio in vitium. Quod est dicere: Ipsa Scriptura faciens eos 256 cadere de vitio in vitium, hoc modo sit eis retributio incredulitatis eorum. Exprimit autem singulis singula reddendo, quomodo Scriptura sit eis in laqueum et in scandalum, sic: Dico: fiat mensa eorum in laqueum, hoc modo scilicet obscurentur oculi eorum, ne videant, [Col. 0976B] id est excaecentur oculi rationis eorum, ne recte videant, id est recte intelligant Scripturam. Et dorsum eorum semper incurva. Hoc autem est expositio de hoc quod dixit, fiat mensa eorum in scandalum; et est dictum per similitudinem, ac sic dicat: Permitte eos adeo cadere in peccata ut nimia mole peccatorum graventur, ne possint inde exsurgere, a similitudine illius cujus dorsum pondere gravissimo incurvatur, qui se nequit erigere. Non solum autem iram, id est vindictam tuam eis sic infundas, id est interius in animam fundas, ut excaecari et de peccato in peccatum cadere permittas, sed etiam effunde iram tuam super eos, id est exterius in corpore funde iram tuam, ut opprimat eos in hoc saeculo. Et in futuro furor irae tuae subsecutivus comprehendat [Col. 0976C] eos, id est sic damnet ut nullatenus evadere queant. Furor dicitur vindicta illa aeterna qua Deus eos in futuro puniet, quae tanta erit ad comparationem praesentis vindictae, quanta res est furor ad comparationem irae. Cum dicit comprehendat, a similitudine ponit, ac si diceret: In hoc saeculo non ex toto comprehendentur; licet enim propter mala merita sua puniantur, se tamen hujusce rei gratia puniri falsis rationibus occultabunt. Sed in futuro gravius punientur, sic ut omnibus et eisdem ipsis causa poenae eorum appareat; a similitudine illius qui, diu fugiens, tandem comprehenditur, sicut ulterius effugere non possit. Exponit autem quomodo ira effundatur super eos, addendo sic: Dico effunde iram. Hoc modo scilicet effunde: Fiat habitatio [Col. 0976D] eorum, id est in qua habitant terra deserta. Et ne aliquis putaret sic concedere deserendam, ut nullus homo in ea habitaret, addit sic, ut determinet: Et sic concedo fieri desertam, ut in tabernaculis eorum, id est in domibus quae tabernacula jure dicuntur, eo quod eas cito mutabunt ad similitudinem tabernaculorum, non sit eorum qui inhabitet, id est dominetur sicut modo. Ac sic dicat: Concedo quidem ut exterae nationes ibi inhabitent, ipsi vero minime. Et bene quidem ponit non maneant, sed inhabitent. Multi namque eorum ibi ut servi remanserunt, nullus autem ulterius inhabitavit, id est dominatus est. Inhabitare quidem pro dominari usitate ponitur. Unde quoque eum qui se bene vivendo [Col. 0977A] regit, sui ipsius inhabitatorem dicimus. Hoc autem jure eis continget.

Quoniam quem tu, qui potens es, percussisti mortalitate et passibilitate, persecuti sunt, id est persequentur me scilicet, ac sic dicat: Adam peccando se et totum genus humanum percussit, id est, mortale et passibile fecit. Ego vero, a peccato immunis, me non percussi, sed tua dispositio me percussit, mortalem faciens et passibilem, ut mundus per me salvetur. Et ipsi me insontem a te percussum persequentur, ideoque dignum est ut a patria expellantur. Et ideo adhuc, quia super dolorem vulnerum meorum addiderunt, id est addent custodiam sepulcro, ut intra mortem aeternam detineant. Quod est dicere: Post dolorem vulnerum quem mihi inferent, [Col. 0977B] addent etiam sepulcro custodes, ut omnino nomen meum deleant, ideoque appone, id est apponi permitte iniquitatem filiorum super iniquitatem eorum patrum, ut major sit cumulus miseriae eorum; scilicet cum iniqui sint ipsi et obstinati, filios iniquos habeant et obstinatos usque in finem mundi, cum reliquiae salvae erunt. Et utrique iniqui existentes, non intrent, id est non ingrediantur viam vitae hujus injustitia tua, id est in justificatione permanendo. Quod est dicere: Non justificentur a te, per remissionem peccatorum. Exponit autem quod superius concessit, scilicet furor irae tuae comprehendat eos sic: 257 Dixi quod hoc totum in hoc saeculo continget ut fiat habitatio eorum deserta, etc. Et in futuro deleantur, id est se deletos manifeste sciant de libro [Col. 0977C] viventium, de dispositione tua scilicet, in qua omnes aeterne victuri ordinati sunt, sicut in libro aliquo multorum nomina scribuntur; ideoque liber dicitur. Non autem sic deleantur quod in illo libro scripti sint vel scribendi. Nullus enim in eo scriptus inde delebitur, sed ideo dicit deleantur, quia ipsi se reputant esse scriptos, ac si dicat: Qui modo sibi ipsis videntur scripti, appareant sibimet in futuro deleti. Et ut ista deletio contingat eis in futuro, hic interim non scribantur, id est a Dei dispositione non ordinentur esse cum justis, id est non disponat eos Deus hic esse in consortio justorum, id est bene operantium. Non enim in futuro delerentur, et dignum est ut deleantur.

[Col. 0977D] Nam per eos ego sum, id est ego ero, pauper et dolens, id est ipsi facient me dolentem, id est dolorem pati, et pauperem vitam, id est carentem vita scilicet, interficient me. Sed inde potius gaudeo, non contristor. Nam satus tua, Deus Pater, suscepit, id est suscipiet me, id est his de causis quia dolens ero et pauper, tu, Salvator, suscipies me, id est patrocinaberis mihi more pii patroni resuscitando me, scilicet, et quia me suscipiet, laudabo, o auditores, id est mea membra laudare faciam nomen Dei cum cantico, voce scilicet, cum jocunda affectione, et magnificabo eum in laude, id est mei magnificam laudem agent ei bona operatione. Quod est dicere: Faciam ut mei eum laudent, voce, affectione et opere, et haec laus placebit Deo, fundata [Col. 0978A] super vitulum novellum, id est super fidem vituli novelli, mei videlicet, qui ero sacrificium pro salute mundi oblatum. Quod designatum fuit per vitulum, quem in Evangelio legitur obtulisse paterfamilias pro filii reditu de peregrinatione, qui perierat et inventus est, mortuus fuerat et revixit (Luc. XV, 32). Vitulum se vocat, quia per hunc vitulum de quo diximus praesignatus est, et quia pro mundi salute sacrificandus erat, more vituli qui in lege veteri sacrificabatur. Novellum vero se dicit, quia cum novus homo esset, qui secundum Deum creatus est in justitia et sanctitate veritatis (Ephes., IV, 24), venerat nos de vetustate primi patris eruere, et ad sui conformitatem revocare. Vitulum dico producentem ungulas et cornua, id est habentem producta [Col. 0978B] cornua, et productas ungulas, scilicet magnam potentiam expellendi inimicos Judaeos, qui impotens reputatur, et magnam discretionem, qui stultus et insipiens videtur. Per producta cornua, recte magna expulsionis potentia notatur, quia potentior est bos qui producta cornua habet ad hostem expellendum, quam qui brevia. Per productas quidem ungulas, maxima discretio accipitur, quia ungulae fissae et discretae sunt. Et hoc est ac si dicat: Illa laus placebit Deo fundata in fide mei, qui sum vitulus novellus, habens producta cornua, et productas ungulas. Hoc autem ideo ponit, ut, in quantum possibile est, attrahat nos ad conformitatem sui, scilicet quatenus omnimode studeamus inimicos [Col. 0978C] omnes visibiles et invisibiles expellere, et discretionem in omnibus habere. Seu etiam per cornua producta denotatur potentia maxima defendendi suos, etsi in passione sua se defendere noluit. Cornibus enim animalia cornuta se defendunt.

Adhortatur vero suos ad videndum et laetandum et quaerendum Dominum, sic: Dixi me pauperem esse, et dolentem, et esse salvandum, et vitulum novellum, et hoc totum videant, id est intelligant, pauperes spiritu, fideles mei scilicet, qui humiles sunt in spiritu, non superbi. Et laetentur de salute mea, per quam salvabuntur. Et quia hoc non sufficeret, o vos pauperes, quaerite Dominum bene operando, et per hoc vivet anima vestra in aeterna gloria. Per vitam autem animae, dat etiam intelligere [Col. 0978D] vitam corporis, quae in futuro donabitur. Et quaerendo Dominum, 258 orate eum ut det vobis vitam, quoniam exaudivit, id est exaudiet Dominus pauperes orantes, id est acquiescet precibus pauperum; et non despexit, id est non despiciet vinctos suos. Hic per litoteta minus dicitur, et magis intelligitur. Ac si dicat: Illos videlicet vinctos vinculis mortalitatis et passibilitatis, qui sui sunt, id est qui sibi subditi, non despiciet, exaltabit quos hic despicere videtur; vel vinctos suos, id est unitos et conjunctos vinculo dilectionis et subjectionis. Ostendit autem quos vocet pauperes, cum addit: Laudent, illum coeli et terra. Sola pars ista quae est, laudent, tantum continet, quantum istae tres, videant, et laetentur et quaerant Dominum. Deum enim laudat [Col. 0979A] qui de eo recte intelligit, et laetatur, et eum quaerit. Dico videant pauperes, etc.; scilicet laudent illum videndo, et laetando et quaerendo, coeli, id est apostoli, et terra, id est Ecclesia de Judaeis, et mare, id est Ecclesia de gentibus. Bene quidem per terram Judaei, per mare gentes accipiuntur. Quia sicut terra undique a mari circumdatur, sic et terra Juda, quae terrarum pars est exigua, undique a gentibus clauditur. Ne vero viderentur coeli, et terra, et mare per se ad hoc devenisse ut Ecclesia fierent, humiliat eos, cum addit: Et, id est scilicet, laudent illum reptilia in eis, id est illi qui in eis scilicet inter illos sunt reptilia prius existentia. Intransitiva positio; Ac si diceret: Coeli et terra et mare dico, qui prius fuerunt reptilia, id est terrenis adhaerentes, non ad superna spectantes, [Col. 0979B] more reptilium, quae terrae serpunt. Quasi dicat: Laudare eum debent, cum ex reptilibus eos fecerit ad coelestia tendentes. Dico laudent, et hoc ideo, quoniam Deus salvam faciet Sion, id est salvabit suos in futuro perfecta salvatione, reducendo in immortalitatem et impassibilitatem; suos dico factos Sion, cernentes scilicet Deum non per speculum, sed facie ad faciem, id est manifeste. Vel sic: Salvam faciet Sion, id est restituet super coelestem Sion, quae civitas sua erit ex angelis et hominibus, quae, quantum ad homines, destructa erit per Adam, quantum ad angelos autem, minime. Et hic interim aedificabuntur in virtutibus, civitates Judae, id est Ecclesiae fidelium confitentium Deum pura fide. Juda quippe confessio interpretatur. Unde, per civitates [Col. 0979C] Judae Ecclesiae fidelium denotantur, qui Dei confessores existunt, qui in virtutibus sunt munitissimi, ad similitudinem civitatum. Civitates bene pluraliter ponit.

Quamquam enim omnes fideles secundum fidem Ecclesia una catholica sunt, secundum tamen locorum diversitatem, Ecclesiae multae sunt. Dico quod hic aedificabuntur civitates Judae. In futuro autem inhabitabunt ibi, id est in Sion scilicet, in illa beata Dei contuitione et civitate Dei. Et hoc per se non habebunt, sed acquirent eam Sion haereditate, id est per hoc quod sunt Dei haereditas, id est per mortem meam mei cohaeredes efficientur. Vel sic: Acquirent eam bona vita sua, et operibus, haereditate, [Col. 0979D] id est ad haereditatem, ut sit eis haereditas aeterna Et in futuro semen servorum ejus possidebit eam, id est, semen procedens a servis ejus, causa erit quod ipsi servi sint eam possessuri, bona opera scilicet quae hic in lacrymis seminant, ut in futuro beatitudinem aeternam cum gaudio metant (Psal. CXXV, 6). Quia vero bene operari nihil est sine charitate, determinat sic: Dico quod fideles inhabitabunt Sion per bona opera sua, et, id est scilicet illi habitabunt in ea, qui diligunt nomen ejus, scilicet Dei hoc nomen quod est Dominus, id est diligunt casto amore quod est Dominus. Unde Apostolus: »Si distribuero in cibos pauperum omnes facultates meas, charitatem autem non habeam, nihil sum (I Cor. XIII, 3)«

[Col. 0980A] Per hoc autem invitat nos ad bonam operationem, et Dei dilectionem, per quam venitur ad patriae coelestis inhabitationem. Vel sic isti tres versus legi possunt: Adhortor coelos et terram et mare, ut Deum Iaudent. Coelos autem et terram, id est apostolos et Ecclesiam primitivam ideo ad Dei laudem adhortor, 259 quia praevideo quoniam Deus salvam faciet Sion, id est per mortem meam salvabit remittendo peccata, et justificando Ecclesiam primitivam de Judaeis, quam faciet Sion, id est sublimem in speculatione coelestium secretorum, et mare, id est Ecclesiam de gentibus, ideo ad Dei laudem invito, quia praevideo quod per mortem meam aedificabuntur a Deo Patre in virtutibus, civitates Judae, id est Ecclesiae gentium Deo confitentium quae destructae [Col. 0980B] fuerunt per Adam, et illae civitates aedificatae inhabitabunt ibi in Sion, id est, assidue habitabunt in conformitate illius Sion, Ecclesiae primitivae, quae longe perfectior erit; et sic inhabitabunt quod acquirent eam haereditate. Acquirent et inhabitabunt idem est, sed repetit ut determinet, addendo haereditate. Quod est dicere: Acquirent fide et opere bono conformitatem ejus Sion haereditate, id est haereditario jure, id est, sic ut jure sint una haereditas Dei cum ipsa Sion. Cum enim filiis Abrahae sit facta haereditatis promissio, etsi illi non sint filii Abrahae secundum carnem, cum tamen mei filii spiritales futuri sint, qui filius sum Abrahae secundum carnem, per me veri filii Abrahae futuri, jure cum Judaeis Dei haereditas erunt. Hoc autem [Col. 0980C] dictum est de gentium Ecclesiis primitivis. De successuris autem Ecclesiis agit, cum subjungit: Et semen servorum ejus possidebit eam. Ac si dicat: Non solum autem civitates Judae primitivae inhabitabunt in ea, sed et semen servorum ejus possidebit eam, id est illi qui erunt semen, id est filii spiritales servorum ejus, Dei apostolorum scilicet, et ipsarum civitatum primitivarum possidebunt eam Sion secundum conformitatem, sicut etiam civitates Juda. Determinat autem quos vocat semen servorum, cum addit: Et qui diligunt nomen ejus habitabunt in ea. Quod est dicere: Illos scilicet dico semen, et dico quod in habitabunt in ea, qui diligunt nomen ejus quod est Dominus, non reformidant, [Col. 0980D] scilicet quibus gratum est et jucundum eum Dominum esse, et diligunt eum dilectione pura.



IN PSALMUM LXIX.

Titulus sexagesimi noni: In finem, Psalmus David in rememoratione, eo quod salvum fecit eum Dominus. Quod sic exponitur: Psalmus iste est David, id est verba ista sunt Christi, in rememoratione, id est in frequenti memoria habita, eo quod salvum fecit, id est faciet, eum Dominus salvatione in fine tendenti, id est in perfectionem et consummationem sui ipsius et suorum, sui ipsius, scilicet secundum immortalitatem et impassibitatem et ineffabilem glorificationem, et suorum secundum peccatorum remissionem, et justificationem in praesenti et in futuro, secundum perfectam corporis et animae beatitudinem. Ac si [Col. 0981A] dicat: Christus ante passionem suam praevidens sui suorumque salvationem, frequenter hanc orationem fecit, in qua orat de resurrectione, et de constantia in passione, et de inimicorum salvandorum conversione, et de suorum laetitia et exsultatione. Quos ad Dei invitat magnificationem et ipsorum humiliatonem, et sui exemplo hortatur ad orationem.

Deus Pater, in adjutorium meum intende, id est fac te intentum in adjutorium meum, ut, sicut intensam promereor salvationem, et ita et tu intense des, me resuscitando immortalem et impassibilem faciendo. Et hoc adjutorium non differas usque in communem resurrectionem, sed festina ad me adjuvandum, ut post tres dies resuscitando me, in perfectam beatudinem reducas. Et per hoc quod me [Col. 0981B] adjuvabis, confundantur bona confusione, et revereantur, id est de peccatis suis timeant illi qui quaerunt animam meam auferre, Judaei scilicet, et non solum qui quaerunt animam meam, sed etiam qui solummodo volunt mihi mala. Avertantur retrorsum et erubescant. Praeposteratio erubescant, id est verecundentur de malitia sua, et sic avertantur ab ea retrorsum 260 post me euntes, id est mei sequaces effecti. Multi namque sunt mihi mala volentes, qui non sunt animam meam quaerentes. Dico avertantur, et haec aversio non differatur usque in saeculum futurum, sed erubescentes statim, id est in brevi post resurrectionem meam, avertantur de malitia sua illi qui, volentes mala, dicunt mihi! Euge, euge: »Magister, scimus quod verax es, (Matth. XXII, 16)« [Col. 0981C] etc. Quod est dicere: Illi avertantur, qui blanditiis suis me decipere nituntur. Dico confundantur qui quaerunt animam meam. Illi vero qui jam quaerunt te, bene operando mei exemplo, discipuli mei scilicet exsultent in futuro, in te, id est in adeptione beatitudinis quae in te est: et hic interim laetentur de spe adeptionis. Et ipsi idem qui diligunt salutare tuum, id est salvationem, quam eis in futuro dabis, per quam et ipsi et hic et in futuro salvabuntur. Vel salutare tuum, id est salvationem quam eis in futuro dabis, dicant in bono desiderio suo post resurrectionem meam magnificetur Deus Christus et hoc semper, ut qui jam magnificatus est per resurrectionem, et sui ipsius glorificationem, magnificetur hic [Col. 0981D] semper remittendo suis peccata, et justificando eos de generatione in generationem, usque in finem mundi, et in futuro magnificetur per suorum perfectam glorificationem. Dico ut de me Deo dicant magnificetur Deus. De se vero dicant, o Deus, adjuva me, bene, cooperando et me a peccatis eripiendo. Nam ego egenus sum, id est nullius alterius ope potens salvari, nisi tua. Et pauper, id est ope mea salvari impotens. Dico adjuva me, et tu, Domine, ne moreris, id est non sis tardus ad adjutorium et liberationem meam. Nam tu solus es adjutor meus ad bene operandum, et liberator a vitiis. Quod est dicere: Tu solus adjuvare me potes et liberare.



IN PSALMUM LXX.

Titulus septuagesimi: Psalmus David filiorum [Col. 0982A] Jonadab, et priorum captivorum. Innuitur hic figura historiae de Jonadab qui in lege veteri sacerdos Dei sanctissimus fuit, et filiis suis praecepit vinum non bibere, nec in domibus, sed in tabernaculis habitare (Jer. XXXV, 6, 7) cujus praeceptis non defuit filiorum obedientia. Per Jonadab autem qui spontaneus Domini dicitur, Christus congrue figuratur, qui sacerdos in aeternum juxta ordinem Melchisedech, non ex timore servili, sed amore spontaneo et casto, Domino Patri serviens obedientiae suae cursum peregit.

Qui Christus filiis suis, spiritalibus fidelibus scilicet, praecepit vinum non bibere, id est carnalem voluptatem non amare, quae homines sibi subditos a Deo retrahendo dementat, more vini inebriantis. Juxta [Col. 0982B] quod in Evangelio idem asserit: »Qui vult post me venire, tollat crucem suam quotidie et sequatur me (Luc. IX, 23).« Praecepit quoque non in domibus, sed in tabernaculis habitare, id est, cum in terrenis habitent, non sic habitent ut in domibus, sed quasi in tabernaculis, id est non putent ea esse manentia ad similitudinem domus, sed transitoria ad similitudinem tabernaculorum. Juxta quod Apostolus dicit: »Tanquam nihil habentes, et omnia possidentes (II Cor, VI, 10).« Et alibi: »Non habemus hic manentem civitatem, sed futuram inquirimus (Hebr. XIII, 14).« Tituli vero littera sic adaptatur: Psalmus iste est David Christi orantis pro se, ut resuscitetur, et in passione constans efficiatur, et est psalmus [Col. 0982C] iste filiorum Jonadab, id est Christi, et determinat quorum filiorum, cum dicit, et priorum captivorum. Quod est dicere: Qui prius captivi et a patria exsulantes fuerunt per Adam, postea vero per Christum ad patriam reducti. Et hoc dicitur ad differentiam spirituum coelestium, qui, cum filii sint adoptivi a Verbo Dei creati, non tamen prius exstitere captivi. Et bene quidem dicitur Psalmus iste filiorum Jonadab. In hoc enim psalmo agit Christus de suorum filiorum salute, et laude, et constantia praedicationis. Agit quoque concessive de inimicorum confusione et pudore.

In te, Domine, speravi. Praetentio meriti. Quod est dicere: Domine Pater, speravi ea quae sunt in te, immortalitatem et impassibilitatem. Ergo 261 [Col. 0982D] non confundar in aeternum, etsi ad tempus videar Judaeis confusus. Tunc autem confunderer, si quod speravi non adipiscerer. Dico non confundi me permittas, sed libera me in justitia tua, id est secundum quod justitia tua exigit. Justum enim est ut in te sperantem liberes, et non libera me in abscondito, sed eripe, id est libera manifeste, vi me eripiendo, et inclina cum sis sublimis ad me infirmum et humilem secundum humanitatem, aurem tuam, id est potentiam misericordiae tuae qua clamantes ad te exaudis, ideoque auris dicitur. Quod est dicere: Condescendere fac sublimem potentiam tuam precibus meis infirmi et humilis, et sic salva me, et liberando, ut superius dixi, et gloriosum et immortalem et impassibilem faciendo, qui hic infirmor secundum [Col. 0983A] mortalitatem et passibilitatem. Et est dictum a similitudine medici, qui infirmo, assurgere nequeunti, aurem clementer inclinat, et eum sanificat. Dico salva, et ut me postea salvum facias, prius esto mihi in Deum protectorem, id est cum sis mihi Deus creator, scilicet ex Deo sis mihi tendens in Deum protectorem, qui me in passione protegas, ne timore poenae deficiam. Et esto mihi in locum munitum, id est in securitatem, ut nec etiam timeam sicut locus munitus securitas est ad se fugientibus. Multi quippe proteguntur, qui securi non sunt, ideoque superflue non additur in locum munitum. Et amodo esse debes protector et locus munitus, quoniam hucusque es tu firmamentum meum, id est firmus protector meus et refugium meum, id est [Col. 0983B] securitas.

Ac si dicat: Cum hucusque firmamentum et refugium meum exstiteris, ne in aliquo defecerim, deinceps refugium et firmamentum meum esse debes, ne in futuro deficiam. Vel sic: Ideo oro ut me salvum facias, quoniam tu solus es firmamentum meum, et refugium meum, id est quia tu solus potes me protegere et securum facere. Exponit autem quod superius dixit eripe, a quibus se oret eripi, sic: Dixi esto mihi in Deum protectorem, etc.

Et tu etiam Deus meus speciali quadam obedientia mea, eripe resuscitando de manu, id est de potestate peccatoris, ne ulterius me affligendi licitum habeat. Exponit vero per partes de manu cujus peccatoris oret se eripi, cum dicit scilicet: eripe me [Col. 0983C] de manu contra legem agentis, Judaici populi, in hoc quod mihi negligit obedire, cum ipsi sit a lege praeceptum. Juxta quod Moyses dicit: »Prophetam ex fratribus vestris suscitabit vobis Dominus Deus vester tanquam me, ipsum audietis, et omnis qui non exaudierit prophetam illum, exterminabitur de populo meo (Deut. XVIII, 13; Act III, 22, 23).« Et eripe me de manu iniqui gentilis populi, qui me crucifiget, et in sepulcro custodiet. Qui, cum non sit contra legem quam non habet, saltem iniquus est, id est infidelis et male operans. Repetit autem quod oravit, esto mihi in Deum, etc. Cum dicit ne projicias, etc., usque ad quia dixerunt, ut praeponat causas quas superius non posuit, quae causae continentur ab illo versu.

[Col. 0983D] Quoniam tu es patientia mea, etc., usque ad ne projicias. Quae sic leguntur et construuntur: Oravi ut eripias me de manu peccatoris. Oro etiam ne projicias, id est ne despicias me quin protegas in tempore senectutis positum, ante resurrectionem scilicet, quandiu temporalis sum. Post resurrectionem namque aeternus ero et sine tempore. In tempore dico senectutis, id est vetustatis, in quo scilicet vetustatem Adae retineo, non secundum peccatum, sed secundum poenam peccati, id est in quo mortalis et passibilis existo, quod est poena peccati veteris Adae. Et ideo non projicias. Quoniam tu, Domine, es patientia mea, id est, tu causa es patientiae meae; ut enim tui conformitatem obtineam, tribulationes patienter [Col. 0984A] sufferam. Et ideo adhuc ne projicias, quoniam tu Domine, es spes mea, id est in te spem habeo remunerationis, quae spes procedit a juventute mea, id est a provido consilio et strenuitate mea. Quod est dicere: Ideo spem habeo in te, qui providus sum in consilio, et strenuus in actu obedientiae 262 tuae. Alioquin enim spes mea esset irrita. Juventutem quippe pro provido consilio et strenuitate ponit, quia juvenum est provido uti consilio, et in actu esse strenuos. Et ideo adhuc ne projicias me, quia in te existens confirmatus sum, id est, firmus factus sum, ex utero, id est ex tempore conceptionis meae, non sum infirmatus in Adam per originale peccatum, sicut caeteri homines, qui, dum concipiuntur secundum legem concupiscentiae, quae poena est [Col. 0984B] originalis peccati, fiunt et ipsi originalis peccati rei. Quod est dicere: Me conceptum absque lege concupiscentiae, confirmasti a tempore meae conceptionis in tui conformitatem, scilicet ut a peccato immunis essem, sicut tu. Vel sic: in te, id est in tui conformitate confirmatus sum ex utero, id est secundum humanitatem quam accepi in utero. Secundum deitatem enim in qua tibi par existo confirmatione non egui: et ideo adhuc ne projicias me, quia tu es protector meus, ne in aliquo caderem: de ventre matris meae, id est semper me protexisti ex illo tempore ex quo processi de ventre matris meae. Vel sic: Protector meus es tu, secundum illam naturam qua processi de ventre, scilicet secundum humanitatem. Quasi dicat: Quia hucusque protector meus fuisti, [Col. 0984C] oro deinceps ne me projicias, et ideo adhuc ne projicias, quia in te est semper cantatio mea fundata, id est jucunda laus mea, id est quia te semper jucunde laudo, et affectione et operatione.

Vel cantatio mea est in te, id est omnis delectatio mea, et quia terrenis omnibus neglectis, in tui solummodo laude nitor, in te delector, tanquam prodigium factus sum multis, id est impiis qui multi sunt ad comparationem bonorum, quorum numerus parvus est: factus sum tanquam monstrum, ut me omnino respuant et abhorreant, quasi monstrum essem; et ideo adhuc ne projicias, quia tu es adjutor fortis ad bene operandum. Vel sic: Dico quod factus sum prodigium multis, et tu tamen es adjutor [Col. 0984D] fortis, ne cedam ipsis multis. Orat autem ut Deus faciat eum in laude ejus perseverare, sic: Quia tu es spes mea, et per te confirmatus sum: Repleatur os meum laude, id est cum te jam laudaverim de his beneficiis collatis, fac omnino repleri os meum laude, id est fac me in laude tua perseverare, ut scilicet ego tota die, id est jugiter gloriam cantem tuam, et magnitudinem tuam, id est, ut ego laetanter ascribam tibi gloriam meam et magnitudinem meam. Quod est dicere: Ut reputem, quod sum gloriosus et magnus, hoc esse ex te. Vel sic: Ut cantem gloriam tuam et magnitudinem tuam, id est ut laetanter tibi ascribam supradicta beneficia mea, quae erunt gloria tua et magnificencia, id est causa erunt quod gloriosus videaris hominibus et magnificus, id est [Col. 0985A] potens. Et hoc totum est ac si dicat: Fac me in laude tui perseverare, hoc modo scilicet, ut omnia haec beneficia supradicta tibi ascribam, non mihi.

Ostensis causis pluribus, et incidenter oratione interprosita, ad ultimum illud ponit, cujus rei gratia causas apposuit, sic: Quia tot et tanta mihi contulisti beneficia, scilicet ut esses patientia, spes, confirmatio, et cantatio mea, ne projicias me in tempore senectutis, et repetit illud idem aequipollenti voce apponendo aliam causam, cum dicit: Ne derelinquas, inquiam, me, id est ne projicias in tempore senectutis, cum hoc sit quod defecerit virtus mea. Defecerit, hic praeteritum est, ac si dicat: Non debes relinquere, quia virtus omnis quae in me est, sic defecit, ut non sit mea reputata, id est non [Col. 0985B] reputo virtutem quam habeo, ex me habere, sed ex te. Vel potest esse determinatio, sic: Ne derelinquas, inquam, cum deficiet virtus mea, id est cum reputabitur potentia mea defecisse, in morte scilicet.

Vel potest in hac sententia legi defecerit, si non praeterite accipiatur. Repetit autem quod superius dixit eripe me de manu peccatoris, aequipollentibus verbis, cum dicit: Deus, ne elongeris a me, etc., praeponendo causas alias quas non posuerat, quae continentur ab illo loco ubi habetur: Quia dixerunt, etc., usque ad Deus, ne 263 elongeris. Quod sic legitur: Non solum oro ne me projicias in passione, sed oro etiam, o Deus, ne elongeris a me, ut differas resurrectionem meam usque in futurum. Sed tu qui Deus meus es, cui specialiter obedio, respice in auxilium meum, ut scilicet [Col. 0985C] post tres dies me resuscites. Et hoc ideo oro, quia inimici mei Judaei dixerunt, id est dicent ad invicem, et hoc mihi id est ad damnum meum. Determinat vero quos vocet inimicos, cum addit: Et illi inimici, inquam, qui custodiebant animam meam, id est qui insidiabuntur animae meae, si forte aliquid dignum reprehensionis viderent in ea, fecerunt, id est facient consilium in unum malitiae eundo. In hoc autem quid gravius notat, cum dicit consilium fecerunt. Pejus enim est de malo agere per consilium quam temerarie. Dico quod consilium fecerunt, dicentes unus ad alium: Persequimini eum tribulationibus; nam Deus, cujus Filium se asserit, dereliquit eum, id est contempsit. Et non solum persequimini, sed et comprehendite [Col. 0985D] eum, ne evadat, id est interficite, quia non est qui eripiat. Ac si dicat: Ipse dicit quia Deus eripiet eum a morte post tres dies, sed ille non eripiet. Idcirco comprehendite eum morte. Agit autem concessive de inimicorum confusione, sic:

Dixi ut respicias in auxilium meum, et ex opposito confundantur in malo, id est erubescant et deficiant ab omni prosperitate mundana, detrahentes animae meae virtutes suas, id est Judaei qui mihi auferunt virtutes meas, quantum ad suam reputationem, dicendo me esse seductorem et legis destructorem, et non parum confundantur et deficiant, sed operiantur confusione et pudore, id est circumvallentur erubescentia et corporali destructione. A similitudine corporis, quod omni parte vestimentis [Col. 0986A] operitur. Quod est dicere: Plenariam habeant confusionem et pudorem illi qui quaerunt mala mihi, scilicet ut interficiant et in morte detineant. Ac si dicat: Non solum habeant confusionem et erubescentiam, quia mihi detrahunt, sed quia etiam mala mihi quaerunt. Confusionem superius accepit pro erubescentia. Et defectum pro destructione ubi dixit, confundantur et deficiant. Hic autem confusionem pro destructione ponit, et pudorem pro erubescentia. De spe vero suorum, et laude quam Deo facient, agit sic: Dico quod inimici confundantur. Ego autem semper sperabo, id est mei semper sperabunt in te perfectam in futuro salvationem exemplo salvationis meae, et adjiciam super omnem laudem tuam, id est adjicient laudem tibi existentem [Col. 0986B] super omnem laudem tuam, a priori populo datam. Quod est dicere: Laudabunt te omnimoda laude quae perfectior erit laude populi prioris, cum et ipsi perfectiores sint futuri. Et notandum non dici perfectiorem laudem apostolorum, et caeterorum in nova lege existentium, laude quorumdam, qui, etsi sub lege veteri essent, viri tamen erant Novi Testamenti per fidem, ut fuit Elias et caeteri perfectissimi, qui mundum omnino spreverunt. Sed laudem novorum dicit perfectiorem laude illorum veterum, qui non adeo perfecti exstiterunt, quorum multus numerus fuit. Vel adjicient laudem super omnem laudem tuam, de rerum creatione tibi collatam, scilicet ut cum lauderis de mundi creatione, multo magis te laudabunt de generis humani reparatione. Dico quod adjicient [Col. 0986C] laudem, id est laudabunt te innocentia et justitia sua, quam non reputabunt suum esse: Sed os meum, id est meorum annuntiabit justitiam tuam, id est omnem justitiam suam a te esse, et tota die, id est jugiter annuntiabit salutare tuum, id et salvationem futuram a te fore, non a meritis suis. Vel sic: Dico quod mei sperabunt in te semper, et hoc dico generaliter. Os autem meum, id est praedicatores, qui dicendi sunt os in corpore meo, id est Ecclesia, annuntiabunt justitiam omnem tuam esse, id est a te, et tota die salutare tuum. Haec non mutantur. Et ideo annuntiabunt mei justitiam omnem a te esse.

Quoniam non cognovi litteram esse justificantem, [Col. 0986D] id est, mei cognoscent litteram legis veteris non posse 264 aliquem justificare. »Littera enim occidit (II Cor. III, VI).« Quod est dicere: Cognoscent illud esse falsum, quod Judaei affirmabant aliquem ex lege justificari posse. Lex enim solummodo peccatum indicat. Non etiam ad abstinendum adjuvat. Et cognoscendo per litteram non posse justificari, Introibo, id est mei introibunt in potentias Domini. Quod est dicere: Qui prius se potentes existimabant ad bene operandum per liberum arbitrium et per legem, se per hoc insufficientibus cognitis ad bene operandum, introibunt in potentias Domini, id est ad hoc divina gratia inspirante ingredientur, ut se reputent potentias bene operandi et a vitiis abstinendi non a lege, sed a Domino habere. [Col. 0987A] Unde in Evangelio legitur: »Sine me nihil potestis facere (Joan. XV, 5).« Non solum annuntiabunt justitiam suam esse tuam, id est a te; sed, o Deus, memorabor justitiae tuae solius, id est mei memorabuntur justitiae tuae, quae sola est, id est singularis, id est incomparabilis, perfectissima. Unde legitur: »Non justificabitur in conspectu tuo omnis vivens (Psal. CXLII, 2).« Quod est dicere: Dicent te unicam et singularem et perfectissimam habere justitiam, et hoc memoriter dicent, non negligenter; Hoc autem quod justitiam suam tuam esse annuntiabunt, et solam et perfectissimam justitiam tuam memoriter praedicabunt, non ex se habebunt solummodo, sed te cooperante. Quia tu, Deus, docuisti me, id est docebis meos spiritali sapientia tua eis [Col. 0987B] interius impendente, et ideo pronuntiabo mirabilia tua, id est mei pronuntiabunt aliis mirabilia tua, justitiam scilicet, quam generi humano per me restitues, et salutare tuum, quod in futuro daturus es. Hoc autem superius dictum est, ubi dixit: Os meum, etc. Sed ideo repetit ut ostendat pronuntiationis eorum perseverantiam, sic: Dico quod mei annuntiabunt mirabilia tua, et hoc ex juventute mea, id est ex tempore martyrum, qui juvenes erunt, id est in fide calentes et strenue agentes, more juvenum qui ferventes sunt aetate et strenui actione, et nunc, id est in ipsa juventute usque pronuntiabunt, id est assidue et constanter, mortis metu non deficientes, et ea usque in senectam pronuntiabunt mei, id est usque tempus confessorum, qui senes erunt, [Col. 0987C] id est aliquantulum frigidiores martyribus, non mortem corporis pro Deo subeuntes, sicut senectus frigidior aetas est juventute.

Et pronuntiabunt usque in senium, id est usque in tempus Antichristi, in quo multi a fervore fidei frigescent, ideoque senium dicitur, eo quod senium aetas frigidissima sit et defectibilis. Deo quo tempore Dominus in Evangelio dicit: »Ex abundantia iniquitatis refrigescet charitas multorum (Matth. XXIV, 12),« Quod est dicere: Mei constanter te laudabunt, et illi qui erunt in juventute, et qui in senectute, et qui in senio. Vel martyrum tempus juventutem dicit; tempus autem confessorum senectutem, et tempus Antichristi senium, eo quod prius [Col. 0987D] fuere martyres, post eos autem sunt temporaliter confessores, ad ultimum autem, tempus Antichristi erit. Ergo quod mei pronuntiabunt et in juventute, et senectute, et senio. Ne derelinquas me, id est meos. inadjutos, donec omni generationi, id est donec annuntient omnismodi generationi, quae ventura est usque ad finem mundi, brachium tuum, et potentiam tuam, et justitiam tuam, me scilicet qui brachium tuum sum, per quem diabolum fortiter expugnabis, sicut aliquis brachii fortitudine debilem hostem superat; et qui sum potentia tua, per quem facies fideles potentes ad resistendum vitiis, et qui sum justitia tua, per quem fideles justificabis. Me dico potentiam et justitiam tuam usque in altissima pertingentem, id est qui non tantum in hominibus [Col. 0988A] potentiam habeo, sed in altissimis etiam coelestibus spiritibus. Vel sic aliter legi potest, ut brachium non mutetur. Dico donec annuntient me brachium tuum, et potentiam tuam, et justitiam tuam, ab infimis rationabilibus creaturis usque in altissima eundo, id est usque in supercoelestes rationabiles creaturas. Quod est dicere: Donec annuntient 265 omnem potentiam et justitiam esse ex te; incipiendo ex potentia et justitia hominum, qui infimi sunt ad comparationem angelorum, et eundo usque in potentiam ipsorum angelorum, ac si dicat: Hoc reputabunt esse ex te, quod ibi erunt potentes in futuro justi in operibus, et hoc quod angeli justi sunt in affectione dilectionis Dei, et potentes, id est alti in beatitudine.

[Col. 0988B] Commendat autem ipsos angelos ad Dei laudem, quasi admirative de eis agendo sic: Dico usque in altissima, et illa magnalia, id est altissima tua, quae magnalia dicuntur, eo quod in excellentia dignitatis magna sunt, quae, id est quanta, fecisti, id est quam digna; et ideo quis similis est tibi in sublimitate potentiae? Nullus. Ac si dicat: Inde comprobari potest nullum tibi esse similem. Et quia nullus tibi similis est, cum adeo potens sis, quoniam Adam et Eva voluerunt se facere similes tibi per comestionem pomi, dicentes: »Erimus sicut dii (Gen. III, 5);« Quantas, id est quam magnas tribulationes ostendisti mihi, id est meis, ne ulterius superbirent! et quam multas et quam malas, id est quam nocivas! mortem scilicet [Col. 0988C] et omnismodi passiones, quae animae et corpori asperrimae sunt et nocivae. Et tu conversus ab ira, id est a vindicta quam in eis per tribulationes exerces, vivificasti me, id est per mortem meam vivificabis meos, interiori vivificatione eos innocentes et justos faciens, et in futuro reduxisti me, id est retroduces meos, ad patriam, scilicet de qua per Adam sunt expulsi. Meos dico iterum de abyssis terrae educendos, id est de imo terrenitatis. Prius enim eos in Adam de humilitate et utilitate terrenitatis eduxisti, ut ex limo terrae faceres animatos et non morituros; qui per peccatum Adae ad eamdem imitatem praecipitati sunt, ut moriendo efficiantur cinis et pulvis, unde eos in futuro eripies. Abyssum dicimus nimiam profunditatem, ideoque pro imitate ponitur.

[Col. 0988D] Dico quod reduces eos de abyssis terrae; et tunc multiplicasti magnificentiam tuam, Deus, id est multiplicem in eis facies magnificam gloriam tuam, immortales faciens et impassibiles, et omni beatitudine felices. Et prius hic conversus consolatus es me, id est, vivificabis meos, et per hoc consolaberis, ut superius dixi, ubi posui vivificabis me. Hoc autem ideo repetit, ut per effectus ostendat qualiter de imis eos assumat. Per hos autem effectus comprobabitur te eos vivificasse.

Nam et ego confitebor, etc. Nam signum est positionis, et vero bene positum est quantum ad ordinem. Ac si diceret: Tu vivificabis, et mei confitebuntur tibi, id est ad honorem tui, veritatem tuam, id est te veracem in promissione tua de mundi reparatione [Col. 0989A] per me completa et de futura salvatione complenda. Dico quod mei confitebuntur tibi. Mei, dico, quidam existentes in vasis psalmi, id est in psalterio, quod dicitur vas psalmi, eo quod fiat in eo psalmus, scilicet in contemplatione bonorum supernorum, per quam in Dei laude resonabunt ad modum psalterii quod ex superiori resonat. Vasis pluraliter ponit quantum ad plures fideles. Et psallam tibi, id est quidam meorum bono opere te laudabunt, existendo in cithara, id est in activa vita. Quae per citharam ex inferiori resonantem congrue denotatur, eo quod inferior sit contemplatione. Dico quod tibi psallent et confitebuntur. Tibi dico qui sanctus es Israel, id est adeo sanctus ut potens sis sanctificare omnes fideles quos facis Israel. Cujus [Col. 0989B] rei desiderio tibi psallunt et confitentur. Et hoc est ac si dicat: In hoc poterit videri te eos vivificasse, quia tibi psallent et confitebuntur: quod aliter non esset. Et cum cantavero tibi, id est cum mei laudabunt te, exsultabunt labia mea, id est meorum in ipsa laude. Et, ne acciperemus labia exteriora, addit: Et hoc modo scilicet anima mea, id est meorum, quam redemisti, id est mei exsultabunt laudando te affectionibus animae suae; ideo quia eam redimes per me. Affectiones autem labia dicuntur, eo quod per eas anima sibi interius loquatur. Non 266 solum autem anima meorum in tui laude exsultabit, sed et lingua mea, id est meorum, meditabitur justitiam tuam, id est in tui laude cum meditatione non temere annuntiabunt omnem justitiam esse tuam, [Col. 0989C] id est a te. Hoc autem superius positum, ubi posuit os meum, etc. Ideo repetit ut addat: Hoc contuitu annuntiabunt. Cum hoc erit quod illi qui quaerunt mala mihi, Judaei scilicet, confusi in malo et reveriti fuerint, id est erubescentes de resurrectione mea; et timentes in persecutione Vespasiani et Titi. Quod est dicere: Cum viderint justo judicio tuo illos esse factos erubescentes et timidos, hanc justitiam tuam aliis annuntiabunt, ut ab eorum conformitate retrahantur. Vel sic: Lingua meorum meditanter proferet justitiam tuam, id est dicet te esse justum judicem, cum confusi et reveriti fuerint qui quaerunt mala mihi, id est cum praeviderint quod timebunt et confundentur in futuro omnimoda confusione. [Col. 0989D] Illi qui quaerunt mala meis, qui hic non videntur reverentes, sed securi; nec confusi, sed beati. Quod est dicere: In hoc te justum judicem esse annuntiabunt, quod praevidebunt inimicos suos justo judicio tuo futuros esse confusos et reverentes.



IN PSALMUM LXXI.

Titulus septuagesimi primi: Psalmus David in Salomonem. Quod sic exponitur: Psalmus iste est David prophetae in Salomonem respicientis, id est in verum Christum Salomonem, id est verum pacificum, qui fecit utraque unum, et qui est pax nostra (Ephes. II, 14). Hic autem psalmus etsi videatur quaedam habere quae Salomoni filio David contigissent, scilicet cum dicit: Deus judicium tuum regi da, et justitiam tuam filio regis. Et judicabit pauperes [Col. 0990A] populi, et si qua caetera talia sunt, cum tamen quaedam habeat quae nullatenus eidem Salomoni contigerint: ubi scilicet dicit: Permanebit cum sole et ante lunam, et adorabunt eum omnes reges, et catera similia, totus competenter in Christum verum et significatum Salomonem est referendus. Contuens namque Esdras, psalterii titulorum impositor, qui longe post Salomonem regem Israel temporaliter exstitit, ab eodem Salomone Christum significatum fuisse, et secundum nominis interpretationem, et secundum rei gestionem, Psalmum istum, qui de Christo legendus est, Salomonis nomine titulavit. In Salomonis namque tempore justitia et pax maxima fuit in Israel. Unde etiam idem pacificus dicitur. Et dilatatum fuit regnum ejus valde. Et ipse sapientissimus [Col. 0990B] exstitit, sic etiam ut regina austri venisse legatur a finibus terrae audire sapientiam ejus (III Reg. X, 1). Sic et Christus qui verus pacificus fuit, mundum justificavit et Deo pacificavit. Et sapientissimus existens reginam a finibus terrae, Ecclesiam scilicet, quam ex captiva reginam et sponsam suam fecit, per praedicatores ad se vocavit; et sapientiam praeceptorum ejus eam audire fecit. De dilatione regni ejus Christi, et de justitia et pace in ejus tempore futura, et de ejus aeternitate, et quomodo sibi regnum acquiret, et qui in regno ejus erunt, et de ejus regni benedictione et salvatione Propheta agit, in ipsius laude satis ample immorando. Pro quo in principio psalmi orat ut ei Deus Pater judicium et hic et in futuro ad utilitatem populi sui tribuat. Orat [Col. 0990C] quoque ut montes et colles pacem a Deo suscipiant, quam susceptam populo suggerant. In fine vero psalmi eidem regi benedicendo, nobis ei benedicendi dat exemplum.

Deus, judicium tuum regi da, id est judicium quod tu cum sancto Spiritu de mundo exerces, et in futuro facturus es, da Christo regi, secundum quod homo est, quod jam habet, secundum quod Deus. Et ostendit quod judicium, et cui regi, cum addit: Et justitiam tuam filio regis. Hic autem per hendiadyin idem est justitia quod et judicium. Ac si dicat, scilicet Filio tui regis, Christo, da justum judicium tuum. Et bene dicit tuum, cum hoc judicium Patris sit, et Filii et Spiritus sancti. [Col. 0990D] Licet hoc a quibusdam astruatur: »Non enim 267 Pater judicat quemquam, sed omne judicium dedit Filio (Joan. V, 22).« Quod nihil impedit, cum, sic intelligendum sit: »Pater non judicat quemquam« visibiliter, quia ipse invisibilis est; »sed omne judicium dedit Filio,« secundum quod homo est, cum, secundum quod Deus est, aequalis ei sit, et nihil ipsi ab eo conferatur. Sic scilicet dedit Filio omne judicium, ut ipse, visibilis apparens, totum in futuro judicet, cooperante tamen invisibiliter totius potentia Trinitatis. Et exponit ipsum judicium per partes, sic: Dico, da filio tui regis Christo justum judicium tuum, scilicet da ei judicare populum tuum in justitia, et pauperes tuos in judicio. Justitia et judicium idem est. Populum vocat minores, pauperes autem sanctiores, [Col. 0991A] qui, mundum omnino spernentes, Christum nudi et inopes sequuntur. Et est ac si dicat: Da ei potentiam in futuro judicandi populum tuum, id est minores fideles, qui populus dicuntur, eo quod maxima multitudo erit eorum, ad comparationem malorum. Vel sic hi duo versus leguntur: Deus, judicium tuum regi da, et hic et in futuro; et ut judicium illud prosit populo salvandorum, da justitiam tuam, id est justitiam quae ex te est, filio illius regis, scilicet populo Christiano, qui filius erit spiritalis regis illius. Quod est dicere: Justifica illum regis filium, et secundum peccatorum remissionem, et secundum virtutum et bonorum operum perfectionem. Si enim injustus relinqueretur, justo judicio regis damnaretur. Et exponit judicium per partes, sic: Dico, da [Col. 0991B] judicium, scilicet da ei judicare hic populum tuum, quem dixi filium regis; in justitia, id est secundum quod justitia ipsius populi promerebitur a te data, scilicet ut, cum idem populus in hoc mundo justus sit, plus ab eodem rege justificetur.

Et da ei regi judicare in futuro in judicio justo pauperes tuos, fideles scilicet qui non extra velle sunt pauperes; sed tui pauperes, id est, pro te. Per majores autem fideles, quos pauperes dicit, dat etiam intelligere minores; qui, si non sint mundum omnino relinquentes, in futuro tamen salvandi sunt. Ut autem istud judicium fiat et hic et in futuro, suscipiant montes pacem populo exhibendam, id est apostoli, qui alti sunt ut montes ad comparationem collium, suscipiant ab ipso rege pacem, id est dilectionem [Col. 0991C] Dei et proximi, per quam pax erga Deum habetur et erga proximum. Ideoque pax jure dicitur, quam populo, id est minoribus annuntient. Et quoniam montes non sufficerent, colles, id est, minores praedicatores, qui dicuntur colles eo quod inferiores erunt in sanctitate, ad comparationem collium qui montibus sunt inferiores, suscipiant ab ipsis montibus justitiam populo annuntiandam. Justitia idem est quod pax. Et bene dilectio Dei et proximi justitia dicitur, eo quod omnis eam perfecte habens, perfecte justificatur. Enuntiat autem quod orando et optando dixit, ubi posuit judicare populum, etc., sic: Dico, suscipiant montes pacem, et colles justitiam, populo exhibendam. Et postquam montes et [Col. 0991D] colles pacem populo susceperint, judicabit ille rex in futuro pauperes populi, scilicet remunerabit justo judicio suo illos quos dixi montes et colles, qui pauperes erunt hic in populo suo, mundum relinquentes; et salvos faciet aeterna salvatione filios pauperum, subjectos scilicet qui filii erunt spiritales apostolorum et praedicatorum, et humiliabit calumniatorem, diabolum scilicet deprimet, ne ulterius locum habeat suos tentandi vel accusandi. Qui quandiu mundus iste durat, calumniator est, id est accusator, non voce, sed mala sua conceptione. Est etiam calumniator, id est in quantum potest totius boni disturbator. Illum enim usualiter calumniatorem dicimus qui bonum disturbare intendit. Vel calumniatorem humiliabit, id est quemcunque impium, qui hic suis [Col. 0992A] calumnias, id est scandala infert, ne ulterius locum habeat eis calumniandi.

Vel sic potest legi, secundum sententiam quam in duobus primis versibus exposuimus, ut continuatio non mutetur: 268 Postquam pacem susceperint montes, et colles, et populi, judicabit hic, id est remunerabit hic pauperes populi, majores scilicet, ut, cum justi sint, faciat eos justiores. Et per hanc partem innuit quod et minores, licet non adeo perfecte, juxta hoc tamen quod justitia eorum exiget, remunerabit, et salvos faciet in futuro salvatione aeterna filios pauperum, id est minores. Et per hoc datur intelligi quod multo magis ipsos pauperes, quorum filii erunt, salvabit; et humiliabit calumniatorem in futuro. Hoc non mutatur. Laudat autem eum de aeternitate [Col. 0992B] sua, sic: Dico quod humiliabit calumniatorem, et idem rex qui eum humiliabit, permanebit in futuro cum sole, id est cum majestate Patris, secundum deitatem ei consubstantialis. Pater autem jure sol dicitur, cujus naturae claritas a nullo potest perfecte contemplari, sicut solis claritas ab humano visu perfecte conspici nequit; et sic permanebit quod erit ante lunam, id est, in praesentia lunae secundum humanitatem. Secundum deitatem namque non est localis, scilicet in praesentia Ecclesiae suae erit, ut ad cumulum beatitudinis ejusdem Ecclesiae ab eadem jugiter conspiciatur. Ostendit vero quod vocet lunam, cum addit: In generatione scilicet et generatione erit, id est in praesentia generationis et generationis, id est omnis generationis justorum. Cum bis [Col. 0992C] ponat generationem, de omnibus justorum generationibus dat intelligere. Generatio et generatio idem est quod luna. Lunam Ecclesiam dicit, eo quod in tempore persecutionis decrescat per imperfectionem filiorum, ut luna, et in tempore pacis crescat per filiorum regenerationis augmentum. Vel sic: Permanebit cum sole, id est quandiu sol durabit. Et hoc exponit cum in sequentibus addit: Scilicet usque in generationem hujus generationis subsecutivam, et generationem ultimam. Cum bis generationem ponit, omnes generationes dat intelligere. Ac si dicat: Tandiu permanebit, quandiu mundi omnes generationes duraturae sunt. Et ne putaretur post solem et generationes non esse permansurus, addit: [Col. 0992D] Et ante lunam est ipse, id est dignior et durabilior erit luna, scilicet omni re commutabili, quae per lunam ideo designatur, quia luna saepe commutatur. Vel sic: Ne videretur non fuisse ante mundum, addit: Et ante lunam permansit, secundum quod Deus. Per lunam quippe, quae pars est omnis creaturae, omnem creaturam vult intelligere.

Quoniam autem eum regem dixerat, et judicaturum pauperes, et filios pauperum, posset quaeri, quomodo eos acquiret in regnum? Quod sic ostendit: Dixi quod rex erit, et pauperes et filios pauperum judicabit. Quos pauperes et filios sic in regnum sibi acquiret, quod prius descendet, id est, veniet de sublimi invisibilitate sua in notitiam primitivae Ecclesiae de Judaeis, sicut pluvia descendit in vellus, area [Col. 0993A] existente sicca in tempore Gedeonis. Et post descendet in notitiam gentium, sicut stillantia stillicidia, id est, sicut stillantes pluviae super terram descendunt, id est super aream, vellere manente sicco. Et bene ponit stillantia, ut valeat ad similitudinem. Sicut enim stillicidium pluviae stillat, id est paulatim fluit; ita et ejus notitia paulatim per praedicatores in mentes hominum fluxit. Mittit autem nos ad figuram historiae de Gedeone. Quem cum Dominus dixisset, Israelem a gentibus, quae nimirum illum oppresserant, liberaturum, signum hujusce salvationis a Domino petiit quod est ei a Domino concessum, scilicet, ut vellus quoddam in area positum humidum inveniret, area sicca existente; altera vero die aream humidam sicco vellere (Jud. VI, 37-40). Per vellus [Col. 0993B] ergo prius a pluvia infusum, Judaicus populus praesignabatur, qui se a Deo sine Dei detrimento aliquo abruperat sicut vellus ab ove, sine damno ovis abrumpitur. Qui populus tamen secundum partem imbre gratiae spiritalis erat infundendus, gentibus inde siccis existentibus. Per aream autem 269 quae postea vellere sicco humida fuit, gentium populus praesignabatur, qui postea, Judaeis siccis secundum maximam partem ab ipsa gratia, ea gratia erat replendus; juxta illud Apostoli: »Caecitas contigit ex parte in Israel, ut plenitudo gentium intraret (Rom. II, 25).« Et bene per aream gentilis plebs portendebatur. Quia sicut area vellus circumquaque ambiebat, sic et infinitus gentium populus Judaeos, quorum non tantus erat numerus, omni [Col. 0993C] parte localiter circumdabat. Bene etiam area dicebantur qui terreni erant in affectionibus, nihil eorum quae Dei sunt sapientes. Area namque nihil aliud est quam terra. Vel sic versus iste legi potest: Dico quod judicabit pauperes et filios pauperum, et prius descendet in uterum Virginis, non localiter, sed spiritaliter, sicut pluvia descendit in vellus. Quod est dicere: Sicut pluvia descendit in vellus illud, sine velleris corruptione; et inde exprimitur sine ejusdem velleris laesione, sic et Dei verbum descendet in Virginem, id est incarnabitur in Virgine, et nascetur sine Virginis corruptione, et post descendet in notitiam hominum, ut eos spiritali gratia imbutos, Deo bona opera fructificare faciat, sicut [Col. 0993D] stillicidia stillantia super terram imbuunt eam, et germinare faciunt.

Laudat autem eum de justitia sua, sic: Dico quod descendet, et in diebus ejus, id est in tempore regni ejus, orietur justitia, id est genus humanum, quod per Adam in injustitiam decidit, per eum justificabitur, quod per legem et per liberum arbitrium adipisci non potuit. Et non parva justitia, sed abundantia pacis, id est abundantissima pax, scilicet dilectio Dei et proximi, quae et justitia et pax dicitur, ut superius est ostensum. Abundantia pacis dico, duratura donec auferatur luna, id est Ecclesia de hoc statu in perfectum statum. Vel luna quae in coelo est, auferatur de hoc statu: in perfectum statum. Luna namque, et sol et caetera elementa immutabuntur. [Col. 0994A] Juxta quod legitur: Ecce nova facio omnia (Apoc. XII, 5). Quod est dicere: Tandiu pax ejus durabit, donec mundus iste transeat, non quod post non duret in aeternum, sed talia genera locutionis saepius habemus, velut cum dicimus: Exspecta me donec veniam; non quod postea velimus eum discedere. Laudat eum etiam de regni ejus amplitudine, sic. Dico quod in diebus ejus orietur justitia, et ipse dominabitur a mari orientali, usque ad mare occidentale, et a mari australi usque ad mare septentrionale. Quod est dicere, dominium ejus durabit ab oriente usque in occidentem, et ab austro usque ad septentrionem, et a flumine incipiet dominari, id est a Jordane qui flumen antonomastice dicitur, eo quod dignissimus fluvius sit in Judaea. Per Jordanem autem dat intelligere [Col. 0994B] baptisma, quia in Jordane Dominus est baptizatus. Ac si dicat: A tempore baptismi incipiet apparere dominium ejus, per praedicationem suam. Ante baptismum enim non praedicavit, non ut ignoraret, qui a tempore nativitatis suae secundum quod homo erat, omnia scivit. Non enim, ut Augustinus asserit, locum habere poterat ignorantia, ubi personaliter erat indesinenter Patris aeterni sapientia: sed usque post annum tricesimum et post baptismum praedicationem differre voluit, ut exemplum daret ante baptismum, et anni tricesimi aetatem, a nullo esse praedicandum.

Quia vero posuerat a mari usque ad mare, et cum maria multa sint, posset intelligi mediterraneum mare, vel aliquod proximum, et sic totus mundus [Col. 0994C] ejus dominio non intelligeretur esse subditus, additur a flumine, id est a baptismate, usque ad terminos orbis terrarum damnabitur, id est ubique terrarum. Vel a flumine incipiet damnari, id est a Judaico populo, de quo primitivam Ecclesiam constituet, qui metonomice per Jordanem, qui flumen antonomastice dicitur, accipitur, 270 eo quod in Judaea sit usque ad terminos orbis terrarum, id est usque in omnes nationes. Ne vero solummodo illi qui non erunt valde peccatores intelligerentur in regno ejus esse, ostendit illos etiam qui in peccatis erunt teterrimi in ejus regno futuros, ut per hoc magis ejus justitiam commendet, sic: Dico quod dominabitur, et ecce illi super quos dominabitur: Aethiopes, id [Col. 0994D] est illi qui in moribus sunt nigerrimi, sicut Aethiops in corpore, procident, id est se humiliabunt de superbia sua, et coram illo, id est in beneplacentia ejus. Vel, procident coram illo, id est adorabunt eum. Adorantium autem est coram illo quem adorant procidere.

Et inimici ejus qui nolent coram illo procidere, terram lingent, id est terrenis nimio desiderio adhaerebunt; a similitudine illius qui, cum ei cibus comestus non sufficiat, vas etiam lingit in quo positus fuit, vel a similitudine quorumdam animalium, quorum natura est terram lingere. Ac si dicat: Irrationabiliter se habentes nimio desiderio terrena complectentur, quae eis causa perditionis erunt. Hoc autem dicit ad cumulum miseriae eorum. Ostendit [Col. 0995A] vero ad Dei laudem ipsos Aethiopes varias virtutes habituros, addendo sic: Dico quod procident Aethiopes, et ipsi effecti reges Tharsis, id est sui ipsius, et hoc sic ut sint reges contemplationis, contemplantes coelestia, non terrena. Tharsis enim contemplatio interpretatur. Offerent munera illi regi, scilicet contemplationem suam, et caeteras virtutes non sibi imputabunt, sed illius regis munera esse testabuntur: et sic ea munera ei offerent; et Aethiopes adhuc facti insulae, id est innocentes et rejicientes procul a se omne circumstans peccatum, ad modum insularum, quae maris circumstantis aestum a se repellunt, et siccae persistunt; offerunt munera illi regi, innocentiam scilicet, et caeteras virtutes suas, quas non sibi sed regi attribuent; et ipsi Aethiopes [Col. 0995B] facti reges Arabum, id est humiles et alios fructificantes: et effecti reges Saba, id est incensi igne charitatis, et ad fidem conversi, adducent dona regi, id est alios per praedicationem suam Deo adducent, quos se Deo donare facient per subjectionem. Per Arabes quidem congrue humiles et fructificantes accipiuntur. Arabia namque humilis dicitur, vel campestris. Per campestres quippe fructificantes intelliguntur, eo quod campi ad fructificandum habiles sunt. Per Saba vero quae interpretatur incensa vel conversa, charitatis igne incensi, conversique ad fidem merito designantur. Et notandum, non omnes has virtutes omnibus convenire, scilicet ut sint contemplantes, et innocentes, et humiles, et fructificantes, et conversi, et charitate incensi; sed quibusdam [Col. 0995C] perfectis scilicet omnes conveniunt, aliae vero aliis, et aliae aliis. Vel ad litteram intelligi potest, scilicet quod reges Tharsis illius regionis, et cultores insularum marinarum offerent se munera illi regi, per conversionem; et reges Arabum, illorum populorum, et reges Saba, illius terrae, adducent se dona Deo per fidem. Ne vero, si ad litteram acciperetur, soli Aethiopes illi populi, et reges Tharsis, et insularum cultores et reges Arabum et Saba essent adoraturi, addit:

Et adorabunt, id est venerabuntur eum per fidem et bonam operationem, omnes reges, id est omnis modi principes: Per reges, omnes terrarum principes designat, omnes gentes, id est omnis modi gentes, [Col. 0995D] servient ei casto amore. Et merito, quia morte sua liberabit pauperem mundum, qui ope sua liberari nequit a potente diabolo, qui in eum potentiam per peccatum Adae exercet. »Princeps enim mundi hujus ejicietur foras (Joan. XII, 31).« Et pauperem, inquam, cui non erat adjutor aliquis, id est qui nec per se nec per aliquem adjutorem poterat liberari. Cum vero dixerat pauperem, id est per se insufficientem, videretur per aliquem posse liberari, nisi adderet: Cui non erat adjutor. Et non solum liberabit a potente, 271 sed hic parcet pauperi et inopi; mundo scilicet, qui, quantum ad auxilium suum pauper, quantum ad alterius auxilium, inops est; parcet, id est peccata indulgebit. Posset enim a potente eum liberare, et peccata non remittere, et sic tamen mundus [Col. 0996A] damnaretur. Dico quod hic parcet; et in futuro salvas faciet aeterna salvatione animas pauperum, fidelium scilicet suorum, qui sunt pauperes, id est in spiritu humiles. Cum dicit animas esse salvandas, de salvatione quoque corporum datur intelligi. Exponit autem versum hunc singulis singula reddendo, cum addit: Ex usuris, etc.

Quod sic legitur praeposterate. Dico: parcet hic pauperi et inopi, scilicet morte sua redimet animas suorum ex iniquitate, id est omni ex crimine pretio suae mortis eruet. Et dico quos quod salvas faciet in futuro animas pauperum, scilicet redimet, id est redemptione suae mortis redimet ex usuris, id est ex poenis aeternis, quae ideo dicuntur usurae, quia majores et durabiliores erunt quam peccata, quae hic [Col. 0996B] fiunt, sicut usura major est fenore. Et nomen eorum existentium coram illo, id est in beneplacentia ejus erit honorabile. Quod est dicere: Quia in beneplacentia ejus erunt, honorabile nomen eis dabit, ut prius vocati servi peccati rei et injusti, et caetera talia nomina habentes, filii dicantur, et reges sui ipsius, et justi, et caeteris hujusmodi vocabulis nuncupentur. Vel sic: Nomen eorum erit honorabile, et hoc erit coram illo, id est in conspectu illius. Quod est dicere: Ipse reputabit nomen honorabile, cuicunque non videatur, et vivet in eis. Ac si dicat: Ideo nomen eorum erit honorabile, quia ipse vivet in eis, id est perenniter erit cum eis. Juxta quod idem dicit: »Ecce ego vobiscum sum omnibus diebus usque ad consummationem saeculi (Matth. XXVIII, [Col. 0996C] 20).« Vel sic, et vivet legitur: Quia superius dicendo, redimet animas eorum, dabatur intelligi eum morte sua redempturum, addit: Dixi quod redimet moriendo, et tamen postea vivet in aeternum resurgendo, non in morte detinebitur, sicut Judaeorum infelicitas mentietur. Juxta quod legitur: »Mors illi ultra non dominabatur (Rom. VI, 9).« Quia vero de conversione Aethiopum et regum et gentium agendo, de sapientium conversione nihil dixerat, de hac etiam agit sic: Dixi quod adorabunt eum omnes reges et gentes; et etiam dabitur ei a Deo Patre de auro Arabiae, id est quidam de sapientissimis philosophis hujus saeculi. Qui per aurum Arabiae, quod omni alio auro pretiosum est, designatur, eo quod sapientia [Col. 0996D] pretiosissima sit ad modum auri Arabiae. Et ipsi qui erunt aurum, orabunt semper eum, id est jugiter; de hoc ipso hoc accipientes, id est de doctrina ejus ut orent. Quod est dicere: Ipse dabit praecepta orandi, sicut in Evangelio legitur dedisse discipulis, sic: »Pater noster, qui es in coelis (Matth. VIII, 9),« etc. Vel orabunt, de ipso hoc habentes, non a seipsis. Ac si dicat: Hoc etiam quod eum orare poterunt, ab ipso habebunt, non a viribus suis. Vel sic: Adorabunt eum, id est venerabuntur fide et devotione; de ipso hoc habentes, non per seipsos ad hoc sufficientes; et benedicent ei, id est laudabunt eum, tota die, id est de tota illuminatione sua quae tanta erit ut dies, scilicet hoc quod illuminati erunt fide et sapientia non sibi ascribent, sed illi; inde laudabunt [Col. 0997A] eum. Vel tota die, id est jugiter benedicent ei, id est laudabunt eum voce et opere, de beneficiis sibi ab eo collatis.

Et merito benedicent; nam ipse erit firmamentum in summis montium, existentibus in terra hac praesenti. Quod est dicere: Ipse firmos faciet in omni virtutum perfectione philosophos summos; qui prae nimia scientia dicendi sunt summi montes montium, id est inter alios montes, scilicet alios philosophos. Vel intransitive dictum est in summis montium, id est in summis montibus. Dico quod eos firmos faciet, et in hac terra praesenti ubi locus est defectionis. Vel faciet firmos existentes in terra, id est, in terrenitate sua, in carne, scilicet. 272 Quod est dicere: Dum in hac terrena carne erunt, eos confirmabit [Col. 0997B] ne deficiant. Non solum in futuro, ubi multo magis confirmabuntur. Et quia ipse erit eorum firmamentum, superextolletur super Libanum fructus ejus, id est ipsi montes quos firmabit, quos in fide fructificabit, superextollentur super Libanum, id est exaltabuntur in dignitate meorum candentes, id est prosperantes in terrenis, qui per Libanum designantur, eo quod Libanus candor interpretetur, et per candorem solet prosperitas saepissime denotari. Quod est dicere: Digniores erunt in terrenis florentibus. Et illi de civitate, id est de Libano scilicet, de Babylonia, quae est candens in terrenis, et est civitas diaboli, florebunt in praesentibus bonis sicut fenum terrae, id est utpote terrenum fenum, »quod hodie est, et cras in clibanum mittitur (Matth. VI, 30).« [Col. 0997C] Quod est dicere: Flos prosperitatis illorum qui cives sunt Babyloniae, id est civitatis impiorum, quae est civitas confusionis, transitorius est sicut flos feni. Unde Isaias: »Omnis caro fenum, et omnis gloria ejus quasi flos feni (Isa. XL, 7).« Vel sic: Dico quod fructus ejus superextolletur super Libanum, et illi qui sunt fructus de civitate hac praesenti, id est de Ecclesia, quae est civitas Dei munitissima, ituri in aliam civitatem, scilicet in Hierusalem coelestem, florebunt in bonis operibus ad generandum messem, id est aeternam beatitudinem in futuro suscipiendam, sicut fenum terrae floret ad hoc ut semen ex flore procreetur. Fenum terrae dicit, ad differentiam feni tectorum, cujus flos inutilis est ad seminis [Col. 0997D] procreationem, quod fenum »priusquam evellatur exarescit (Psal. CXXVIII, 6).« Et bene ponit de civitate; Ac si dicat: De civitate hac, id est de Ecclesia, quae Dei civitas est, procedent flores justorum, id est opera bona, et in futuro colligentur messes operum bonorum, scilicet beatitudinis aeternae praemium, quoniam autem montes firmabuntur, et superextol lentur, et florebunt.

Sit nomen ejus regis benedictum, id est exaltatum usque in saecula futura. Nomen usualiter pro gloria ponit. Illum enim qui gloriosus est, magni nominis esse dicere consuevimus. Dico ut a montibus benedicatur nomen ejus. Ante solem tamen permanet nomen ejus, id est gloria ejus. Per solem accipit mundi creationem, eo quod tunc sol creatus est. Et [Col. 0998A] est ac si dicat: Non adhortor ut gloriam ejus exaltetis, nisi ad utilitatem vestram. Nihil enim ei exaltatio vestra conferet, cujus gloria manet ante mundi constitutionem. Quoniam vero dixerat: Erit firmamentum in summis montium, ne putaretur solos majores, non etiam minores firmaturus, addit: Dico quod erit firmamentum in summis montibus, et non solum hoc; sed in ipso, id est in fide ipsius, benedicentur, id est exaltabuntur in omni morum et virtutum perfectione omnes tribus terrae, id est omnismodi tribus terrae, tam Judaeorum quam gentium. Juxta quod ad Abraham promissio facta est sic: »In semine tuo benedicentur omnes gentes (Gen. XXVI, 4).« Et quia in ipso benedicentes, omnes gentes magnificabunt eum, gentes et tribus idem est, quod [Col. 0998B] est dicere: Sublimabunt eum laude omnes gentes, dicentes: Benedictus Dominus Deus Israel, id est exaltatus sit, quia Dominus est in rebus, et Deus fidelium, quos facit Israel, id est videntes se Deum in contemplatione; vel qui Deus apparet Israel, id est fidelibus cuicunque non appareat Deus. Qui facit, etc., ac si dicat: Ideo benedictus sit, quia fecit mirabilia: et non qualiacunque, sed magna, et non alieno auxilio, sed solus. Mirabile namque est eum de virgine natum fuisse, et mundum morte sua redemisse, desperatos ad vitam reducere, et multa alia innumerabilia egisse. Et non ad horam sit benedictus, sed in aeternum benedictum sit nomen majestatis ejus, id est gloria magnitudinis ejus, id est exaltata sit gloria magna ejus. Dico quod omnes tribus [Col. 0998C] terrae benedicentur in ipso: et hoc modo scilicet quod omnis terra replebitur majestate ejus, id est omnismodi terreni replebuntur magnitudine spiritus ejus. Juxta quod dictum est per Joelem: »Effundam de spiritu meo super omnem 273 carnem (Joel. II, 20).« Hoc autem ut repleatur; fiat in Ecclesia de Judaeis, fiat in Ecclesia de gentibus.



IN PSALMUM LXXII.

Titulus septuagesini secundi: Defecerunt laudes David filii Jesse, Psalmus Asaph. Quod juxta Augustinum exponitur: Psalmus iste est Asaph, id est fidelis synagogae, habitus pro eo quod defecerunt laudes David filii Jesse, id est pro ea consideratione [Col. 0998D] quod defecerunt laudes Judaici populi qui consuevit Deum laudare contuitu temporalium bonorum, non contuitu aeternorum. Adveniente namque Christo, laudes hujusmodi defecerunt, cum praeceptum a Christo datum sit, non de temporalibus, sed de spiritalibus bonis debere sollicitari. Juxta quod ipse perhibet in Evangelio. »Nolite solliciti esse, dicentes: Quid manducabimus, aut quid bibemus, aut quo operiemur. Scit enim Pater vester quod his omnibus indigetis (Matth. VI, 31 32). Et addit: »Quaerite ergo primum regnum Dei et justitiam ejus: et haec omnia adjicientur vobis (Ibid., 33).« Congrue quidem additum est: filii Jesse, ad differentiam Ecclesiae et Christi, qui solent accipi per hanc vocem, quae est David: ut intelligatur [Col. 0999A] ad litteram David rex Israel, qui fuit filius Jesse. Per David nimirum Jesse filium metonomice populus Israel accipitur, eo quod ejus idem David rex exstitit. Et bene etiam ea occasione quod defecerunt laudes Israelitici populi, psalmus iste dicitur compositus fuisse. Ecclesia namque, quae et synagoga fidelis dicitur, quae prius Deum de contuitu terrenorum laudaverat, videns post adventum Christi bonos affligi, malos vero prosperari, in indignationem deveniens, pene defecit. Et pene ex toto malignorum parti conformata est, ut et ipsa posset prosperari. Ab hujusmodi vero errore Dei gratia opitulante tandem exempta, malorum prosperitatem cognovit tendere ad eorum destructionem: bonorum vero adversitatem ad ipsorum salvationem. Et [Col. 0999B] sic amodo non displicet, imo placet ipsi adversitas. Ut igitur bonos ab errore et indignatione retrahat, et Deum non in terrenis sed in bonis aeternis esse laudandum ostendat, in Dei laudem erupit, ostendens eum esse bonum etiam in afflictione bonorum. Redarguendo quoque se ostendit errasse: et qua de causa erraverit, scilicet contuitu impietatis et malitiae eorum, scilicet impiorum, quam multipliciter demonstrant; de quorum etiam agit consolatione futura. Tractat insuper ad exemplum aliorum de sui erroris commutatione, et sui erga Deum subjectione: dicendo se Deo amodo adhaerere, in eo spem habere. De titulo quidem juxta Augustinum sic agitur. Si vero ad Hieronymi sententiam recurramus, titulus hujus psalmi solummodo esse videtur [Col. 0999C] psalmus Asaph. Istud igitur quod praeponitur, scilicet defecerunt laudes David filii Jesse, affirmat beatus Hieronimus apud Hebraeos hujusce tituli nequaquam esse partem, sed sententiam ad praecedentem psalmum spectantem ab Esdra competenter appositam. Considerans enim Esdras, titulorum compositor, in praecedenti psalmo negotium adventus et regni Christi contineri, in cujus tempore laudes Judaici populi deficient, quas pro contuitu agebant terrenorum, ad instructionem in tempore Christi futurorum hanc sententiam adjunxit; quam sic ponit ac si jam rex advenisset, quae sic ad psalmum refertur: Quandoquidem rex ille, de quo in hoc psalmo superiori actum est, adveniet, qui talis et talis est ut in hoc psalmo est ostensum, deficient laudes [Col. 0999D] David filii Jesse, scilicet laudes actae Deo a populo Israel contuitu temporalium. Quod est dicere: Ille rex instruet suos Deum non esse laudandum pro temporalibus, sed pro aeternis. Has autem laudes defecisse innuit psalmus Asaph qui sequitur; cujus intentio cum superioris tituli expositione ostensa est.

Quam bonus Israel Deus his qui recto sunt corde. In Hebriaca translatione habetur: attamen quam bonus Israel Deus, etc. Ac si dicat: Cum suos Deus affligi permittat, malosque prosperari, a quibusdam non recte considerantibus, non bonus in hoc 274 esse decernitur. Attamen ipse, qui Deus apparet omnibus qui sunt Israel, quibuscunque non [Col. 1000A] appareat quam bonus, id est valde et ineffabiliter bonus, apparet in hoc iis qui recto sunt corde, illis scilicet qui corde recto perpendunt ad quid impiorum exaltatio, bonorumque deventura sit afflictio. Mei autem pene moti sunt pedes. Quod sic ad superiora conjungitur. Rectis corde quam bonus Deus apparet! Sed mei pedes pene moti sunt ab eo, id est ratio mea qua animus incedit, sicut pedibus corpus, pene separata ab eo, id est pene distorsi ab eo rationis meae contuitum. Et sic pene effusi sunt gressus mei, id est bona opera mea, quibus ad Deum incedo, quasi quibusdam gressibus pene effusa sunt, id est exinanita et in irritum deducta; ad similitudinem alicujus liquoris, qui, de vase effusus, in irritum deducitur. Si enim ab eo ratio [Col. 1000B] mea mota esset, omnia bona opera mea ad nihilum redacta viderentur. Juxta quod Ezechiel dicit: »Si averterit se justus a justitia sua, omnium justitiarum ejus non recordabor (Ezech. III, 18).« Adjungit autem causam quare pene moti sunt pedes ejus et gressus, sic: Ideo scilicet pene moti sunt pedes, quia zelavi, id est indignatus sum, considerando rationis intuitu super iniquos. Et exponit unde zelavit super iniquos, addendo sic scilicet: zelavi videns pacem peccatorum, id est de hoc indignatus sum, quia, considerando ipsos iniquos, videbam eos habere vitam pacificam et imperturbatam, cum peccatores essent et digni perturbatione. Super iniquos dicit, a similitudine illius qui, in alto loco consistens, super inferiores aspicit. Accedit [Col. 1000C] vero ad hoc ut solvat qua de causa pax sit peccatoribus data, sic: Dico zelavi, pacem peccatorum videns. Pacem dico ideo datam a Deo, quia non est respectus Dei morti eorum, id est ideo concedit eis Deus pacem in futuro valde nocituram; quia non respicit ad mortem eorum, quae pro hac pace eis continget, ut eos inde clementer eripiat. Si enim eos inde eripere vellet, non eis utique pacem, imo adversitatem concederet. Et non est firmamentum Dei in plaga eorum, id est in eis plagatis vulnere peccatorum. Quod est dicere: Et ideo pacem eis concedit, quia non curat confirmare in sanitate eos plagatos; nam si eos adversitate castigaret, ipsos utique plagatos, per hoc in sanitate firmaret.

[Col. 1000D] Et merito non est firmamentum in plaga eorum. Nam in labore hominum non sunt, id est non sunt participes laboris hominum, fidelium scilicet, rationabiliter se habentium, ad modum hominum. Quod est dicere: Negligunt ad aeterna bona adipiscenda laborare ad quae fideles laborant. Et ideo cum hominibus non flagellabuntur, id est cum fidelibus non castigabuntur flagellis tribulationum. Vel aliter melius hi versus leguntur, ut adhuc addat causas quare zelavit, sic: Et ideo zelavi quia non est respectus Dei morti eorum, id est peccatis eorum, quae dicuntur mors, eo quod causa sint mortis. Quod est dicere: Ideo zelavi quia Deus non respicit peccata eorum ut in praesenti ulciscatur. et quia non est firmamentum in plaga eorum. Quod est dicere: [Col. 1001A] Si aliquando eis plaga contingit, id est adversitas. In illa plaga non est firmamentum, id est illam plagam Deus non confirmat, ut diu duret, prout eorum mala merita videntur exigere, sed cito transitoria est. Et ideo adhuc zelavi, quia non sunt in labore hominum, fidelium scilicet, id est non sunt participes laboris fidelium, ut eodem modo laborent in adversitatibus sicut ipsi. Et hoc exponit cum addit, et, id est scilicet, non flagellabuntur in hoc mundo, neque flagellantur flagellis tribulationum a Deo cum hominibus, id est cum fidelibus, quod est dicere: Ideo indignor, quia video fideles laborare et flagellari a Deo, malos vero minime; si enim saltem boni non laborarent neque flagellarentur, non adeo indignarer. Vel ita potest legi, ut [Col. 1001B] superius expositum 275 fuit. Dico quod Deus non respicit mortem, id est peccata eorum, et ipsi tamen non sunt in labore hominum, id est fidelium, ut ad aeterna laborent, sicut fideles, et cum ideo viderentur digni flagellatione, non flagellantur a Deo cum hominibus. Ac si dicat: Tanto magis indignatus sum cum videam bonos laborantes ad aeterna flagellari; ipsos vero ad aeterna laborare negligentes, minime flagellari. Ideoque quia non flagellantur neque flagellabuntur, superbia eos tenuit, id est vinxit et alligavit nunquam eos dimissura, et tanto magis magisque superbiunt.

Et ideo adhuc operti sunt, id est circumvallati iniquitate, id est iniqua cogitatione quantum ad proximum; et impietate quantum ad Deum sua, id [Col. 1001C] est ab eis procedenti non a meritis Dei et proximorum. Operti sunt per emphasim dicit, a similitudine corporis, quod undique vestibus operitur. Ac si dicat: Valde repleti sunt iniquitate et impietate sua, quam sponte habent, nullo eis occasionem dante, et iniquitas eorum, id est iniqua eorum cogitatio, prodiit quasi ex adipe, id est ex terrena prosperitate, quae dicitur quasi adeps, id est similis adipi, quia sicut adeps pinguium animalium causa est, quare ipsa superbiant, sic eorum prosperitas terrena quare superbiant est causa. Et ex iniquitate, id est ex iniqua cogitatione, transierunt usque in affectum cordis, id est usque in nimium desiderium cordis. Quod est dicere: Non solum cogitaverunt inique, sed etiam [Col. 1001D] ad hoc transierunt, ut affectum haberent in corde, suae voluntatis pravae complendae. Vel sic: Si dicamus in affectu cordis. Dico quod iniqua cogitatio eorum prodiit ex adipe. Et non fuit parva haec iniqua cogitatio. Sed transierunt alios malos qui ita non prosperantur, sicut ipsi in pravo affectu cordis. Quod est dicere: Superaverunt omnes alios nequam, in pravo cordis desiderio ut pejora, desiderent quam ipsi. Repetit autem, cum dicit, cogitaverunt, ut addat sic: Non suffecit eis transire alios in pravo affectu et prava cogitatione, sed cogitaverunt nequitiam iniqui. Et post locuti sunt nequitiam, et non in secreto quod utique tolerabilius esset, sed iniquitatem locuti sunt in excelso, id est in manifesto, ut alios ad eam attrahant, a similitudine illius qui in altum [Col. 1002A] locum ascendit ut vox ejus omnibus in circuitu existentibus manifesta sit. Et non qualemcunque iniquitatem locuti sunt, sed posuerunt os suum in coelo, id est constans fecerunt os suum in blasphemia Dei coeli, vel posuerunt in coelum, id est contra coelum, scilicet ut Deum coeli blasphemarent. Et sic tamen quod lingua eorum prius transiit in terram, id est in ea quae sunt in terra, quod est dicere: Prius blasphemaverunt homines et ea quae in terra sunt, et ab eorum blasphemia ad Dei coelestis blasphemiam transierunt, ut eum postea blasphemarent, vel sic: Dixi quod tenuit eos superbia, et adeo tenuit quod posuerunt os suum in coelo, id est in conformitate coelestis Dei, ut sicut ille res disponit et dispositione perficit, sic et ipsi subditis imperando res [Col. 1002B] futuras pro velle suo disponerent, et ad effectum pertrahere sui verbi imperio molirentur, et lingua eorum in terra existentium transivit terrenas cogitationes, scilicet ut cum terreni essent, non quasi terreni cogitarent, sed quasi dii reputantes se nimis sublimes, ac si dii essent. Ac si dicat: Cum ipsi terreni sint et sublimia nimis loquantur impune, causa sunt quare zelavi.

Quia vero dixerat se zelasse, et causas zeli ostenderat, posset ab aliquo quaeri, Quare hoc dicis? Ad quod sic respondet: Ideo hoc dico, quare convertetur ab hoc eodem errore populus meus, id est populus fidelium mei conformis, hic, id est in consideratione horum verborum. Ac si diceret: Ideo me talibus de causis zelasse demonstravi de quo tandem resipui: [Col. 1002C] quia occasione horum verborum convertetur populus fidelium mihi conformis 276 ab hac eadem indignatione si in ea fuerit et sic in eis fidelibus populi invenientur dies pleni, id est plenitudinis. Quod est dicere: Talem habebunt vitam, qualis debet esse vita eorum qui sunt in diebus plenitudinis, id est sic vivent ut Deum in adversis laudent contuitu coelestium utpote existentes in diebus plenitudinis, id est in tempore gratiae. Vel sic: Et quia convertentur a zelo, in futuro invenientur in eis dies pleni, id est dies aeterni et indeficientes, quod est dicere: conversio causa erit, quare vitam aeternam tandem sint adepturi, ut vero magis et magis retrahat, ostendit unde convertentur, sic; Dico quare populus [Col. 1002D] fidelium convertetur. Et dixerunt ipsi fideles et voce et cogitatione: Quomodo scit Deus, id est qua ratione potest comprobari quod Deus sit sciens omnia, et si est scientia in excelso, id est si cum excelsus sit, omnia scit, injustus est. Hoc autem subintelligitur per aposiopesin; sed quia ignominiosum est, ponere noluit, ostendit quoque unde in hunc errorem deciderunt, sic: Dicimus quod Deus videtur non scire omnia, aut si scit, injustus videtur esse, et ecce quare alterutrum horum videtur, quia ipsi, id est iidem homines peccatores existentes, et abundantes in saeculo, id est in bonis saecularibus, obtinuerunt divitias, id est diu habuerunt, quod utrumque injustissimum videtur. Ac si dicat: Si omnia sciret, illos utique qui peccatores sunt, non [Col. 1003A] permitteret abundare divitus saecularibus. Quia si abundare permitteret, saltem eas obtinere non sineret, sed eos eis cito privaret. Si vero omnia scit, tunc injustus videtur. Cum ipsos qui sunt peccatores dimittit divitiis abundare. Et quod multo pejus videtur, eas divitias obtinere, qui potius digni essent omnimoda afflictione. Dico quod fideles dixerunt hoc quod superius posui, et ego dixi istud idem mecum, et istud quoque quod sequitur. Ergo, si Dominus non scit, vel, si scit, et injustus est, sine causa, id est sine utilitate, justificavi cor meum, bene cogitando, et sine utilitate lavi manus meas, id est munda feci opera mea, inter nocentes existens, quorum exemplo devocari possem et non sum devocatus, quod est dicere: Inutiliter bene cogitavi, et opera bona et [Col. 1003B] munda feci, vel si Deus non omnia sciat, vel si sciens injustus sit. Et inde apparet quod sine utilitate feci, quia et fui flagellatus a Deo tota die, id est jugiter tribulationibus. Et castigatio mei fuit in matutinis, id est in celeritate. Quod est dicere: Si aliquid committo, inde me celeriter castigavi. Et tamen ipse me flagellavit, et ideo videor inutiliter cogitasse, et opera mundasse, cum propter hoc diceret me immunem a flagellis esse. In matutinis ponit, pro in celeritate, a similitudine illorum qui mane surgunt celeriter, ad opera sua complenda.

Ostenso errore suo, ostendit quoque quomodo sit inde conversus, sic, illa dixi ego quae superius ostendi, et contra hoc dicebam. Si ego narrabo sic, id est affirmavero vel Deum inscientem esse vel injustum. [Col. 1003C] Ecce tali modo in praesenti est hoc inconveniens, scilicet reprobavi, id est reprobatam ostendi, non quantum ad rei veritatem, sed quantum ad meam reputationem nationem filiorum tuorum, id est multitudinem fidelium qui sunt filii tui spiritales, quod est dicere: Ostendi, quantum ad me, te reprobare omnem multitudinem fidelium, quos non remunerabis, si inscius aut injustus sis. Quod est inconveniens et incredibile ut non remunerentur, vel sic: Si hoc narravero, scilicet Deum esse inscium et injustum, et filios suos non remuneraturum, ecce in praesenti est hoc inconveniens scilicet reprobavi, id est contempsi nationem filiorum tuorum, id est auctoritatem multitudinis fidelium, qui affirmant Deum omnia scire, justum esse, et fideles remuneraturum [Col. 1003D] quandoque. Et quoniam inde tale mihi inconveniens occurrebat, existimabam ut cognoscerem, hoc existimabam, non multum proprie appositum esse videtur, sed cum in Hebraica translatione habeatur 277 cogitavi, videtur etiam existimabam, positum esse pro cogitabam. Ac si diceret: Cogitabam ut cognoscerem hoc, quare Deus cum omnia sciat et justus sit bonos deprimi, malos autem in praesenti permittit exaltari. Et labor iste ut hoc cognoscam est ante me, id est ultra me, scilicet major me, ut ad fidem nequeam illum deducere:

Donec intrem in sanctuarium Dei, id est donec a divina gratia admittar, in dispositionem Dei videndam, quae sanctuarium dicitur, eo quod in ea sancta [Col. 1004A] Dei mysteria continentur, quod est dicere: Labor hoc cognoscendi tantus est quod nunquam illum ad effectum perducam, donec gratia divina concedente admittar, ut aliquantulum mihi justa et occulta dispositio Dei manifestetur, per quam ista decernentur. Quod autem ponit intrem, a similitudine illius dicit qui in aliquam domum diu habens intrandi desiderium, tandem admissus intrat. Et est iste labor ultra me, donec positus in novissimis eorum consideratione, intelligam, id est intellectum rectum habeam, quare hic Deus malos prosperari patiatur. Ac si dicat: Nunquam cognoscam, quare hic prosperari permittantur, nisi ad novissima eorum respexero tormenta, quae pro prosperitate sunt eis adfutura. Vel sic potest legi: Hoc labor est ante me, dico, [Col. 1004B] quia cogitabam ut cognoscerem, et hoc cognoscere labor est ante me, id est labor est cognoscere, considerando ea quae sunt ante me, scilicet praesentes eorum prosperitates, et bonorum afflictiones, quae sunt in conspectu meo. Quod est dicere: Si eorum aspiciam prosperitates, et bonorum adversitates; quae ante me sunt, id est in mei praesentia, laboriosum est cognoscere quare haec fiant. Donec intrem in sanctuarium Dei, et intelligam in novissimis eorum. Expositio hujus versus non mutatur. Quod est dicere: Non hoc cognoscam, donec ad Dei dispositionem, et ad eorum novissima me referam. Verumtamen potest hoc videri per ipsas eorum prosperitates, quare eis contingant, licet dixerim esse laboriosum hoc cognoscere, nisi per novissima considerata, [Col. 1004C] nam posuisti eis prosperitates propter dolos, id est juxta dolos, scilicet ad similitudinem dolorum. Quod est dicere: Ita dedisti eis prosperitates, ut videantur esse doli, cum tamen ex justitia sic contingant. Et exponit quomodo sint similes dolis, sic vere juxta dolos posuisti. Nam dum allevarentur ipsis prosperitatibus, dejecisti eos interius, id est destruxisti eorum rationem ut magis excaecarentur. Quod est dicere: Cum eis dederis prosperitates ad eorum delectationem, videris dolose egisse, cum tamen justum sit, a similitudine illorum qui simulatoria bona praetendunt, ut per hoc aliquem decipiant. Ostendit autem eorum novissima, sic: Dico quod intelligam in novissimis. Et in ipsis novissimis quomodo facti sunt in desolationem, id est in quantam [Col. 1004D] fient desolationem, amittendo bona temporalia, in quibus modo consolationem habere videntur, et de illa desolatione non poterunt cavere. Nam subito defecerunt, id est repente et improvide deficient, et desolabuntur a bonis temporalibus, juxta quod Apostolus ait: »Dies Domini sicut fur in nocte veniet (I Thess. V, 2),« et non solum deficient a temporalibus, quod utique tolerabile esset; sed etiam perierunt, id est peribunt sine fine propter iniquitatem suam, quam hic habent, juxta quod idem Apostolus dicit: »Cum dixerint pax et securitas, repentinus eis superveniet interitus (Ibid. 3).« Ostendit autem per similitudinem, quomodo deficient, sic.

[Col. 1005A] Dico quod deficient, et hoc velut somnium surgentium, id est sicut deficiunt divitiae, quae quando somniantur a populis, eis scilicet surgentibus, a somno nihil esse apparent, ita et eorum prosperitas quae vana est, deficiet, eis in futuro surgentibus, et non solum tunc apparebunt nihil esse, sed hic etiam rediges ad nihilum in civitate tua, scilicet in Ecclesia, imaginem ipsorum, id est imaginaria 278 bona ipsorum, bona videlicet terrena, quae ipsi reputant vera bona, cum non sint nisi imago, et quasi umbra bonorum. Quod est dicere: Ecclesiae tuae specialiter revelabis haec imaginaria bona, quae impii reputant magna, nihil esse, ad comparationem aeternorum bonorum. Posset quaeri unde scis quod mali desolandi sunt. Et quod haec bona nihilum esse [Col. 1005B] reputantur in Ecclesia. Ad quod sic respondet: Inde mihi notum est hoc. Quia cor meum inflammatum est, id est illuminatum et succensum flamma sapientiae spiritalis: et renes mei commutati sunt, id est delectationes meae, quae per renes accipiuntur, eo quod in renibus delectatio carnalis est, commutatae sunt, ut qui prius delectabar in saecularibus, modo delecter in spiritalibus. Ostendit autem unde sit commutatus, sic addens: Et priusquam commutarer redactus sum ad nihilum, id est ad nihilum virtutum et rationis meae, ut carerem ex toto vel ad nihilum, id est appetitum temporalium, quae nihil sunt. Et adeo sum redactus ad nihilum quod nescivi quod agendum esset et quod dimittendum, et adeo postea renes commutati sunt, et cor meum inflammatum, [Col. 1005C] quod ego qui prius rebellis eram et immansuetus apud te existens, id est in familiaritate, et beneplacentia tua, factus sum ut jumentum, id est domitum animal, et paratum ad deferendum onus praeceptorum tuorum, ad modum jumenti, quod mansuetum animal est, et ad onus ferendum habile. Et ego semper tecum ero, non ulterius te deserturus. Ostendit autem quomodo factus est jumentum per eum, sic: Vere factus sum jumentum, non per me, sed per te. Nam tu tenuisti, id est perseverare fecisti, manum dexteram meam, id est bonam operationem meam, quae per manum dexteram accipitur, per quam solet saepe prosperitas intelligi, eo quod bona operatio cedat ad prosperitatem, et deduxisti me in voluntate tua, id est promoveri me [Col. 1005D] fecisti de bono in melius in praeceptis tuis, ut magis et magis ipsa complerem, et sic jumentum fierem, et in futuro suscepisti, id est suscipies me, de mortali et passibili faciens immortalem et impassibilem, et hoc cum gloria, id est sic ut me facias gloriosum et in anima et in corpore. Agit autem de gloria illa admirative, ut eam esse magnam ostendat, sic: Vere me suspicis cum gloria.

Quid enim mihi est in coelo, id est quam magnum quidem mihi paratum in coelo, aeterna gloria scilicet, et cum illud quod est in coelo magnum sit, et illud semper appetiisse debuissem, quod volui ego miser dari mihi a te super terram, id est quam vile quid petii dari mihi a te in hoc mundo, [Col. 1006A] dum zelavi pacem peccatorum videns, scilicet terrena bona volui mihi dari, quae vilissima sunt. Ob hoc autem sic se redarguit ut alios devocet ab appetitu terrenorum. Diceret aliquis: Unde scis te suscipiendum esse cum gloria, cum terrena prius appetieris? Ad quod sic adjungit: Inde confido me cum gloria esse suscipiendum, quia jam defecit caro mea, id est secundum quod mea, et cor secundum quod meum erat. Quod est dicere: Defecit in me carnalis appetitus, et cogitatio terrena, et quia Deus est cordis mei inhabitator spiritaliter, ut de illo solo cogitem, et pars mea, ut ex omnibus rebus eum solum partem eligam et appetam. Et hoc in aeternum, et hic scilicet et in futuro. Quod est dicere: Ideo me cum gloria suscipiet. Quoniam, omnibus omissis, illum [Col. 1006B] solum cogito et expeto. Subjungit vero causas, quare Deum cogitet et appetat singulis singula reddendo, sic: Dico quod Deus cordis mei possessor est, et ecce in praesenti est causa, o Deus, quare te velim esse mei cordis possessorem, quia illi qui elongant se cogitatione a te peribunt sine fine. Et ne peream, a te nolo elongari. Et te partem meam eligo et expeto. Quia perdidisti, id est perdes omnem qui fornicatur abs te recedendo, et diabolum sequendo, qui adulterinus maritus est. 279 A similitudine fornicariae mulieris, quae, marito relicto, adultero sociatur, et ne me perdas. Nolo fornicari recedendo a te, velut qui fornicatur abs te recedendo, id est non obediens tibi, casto amore sed timore; a similitudine moechae mulieris, quae potius timore quam [Col. 1006C] amore marito obedit; quae, si auderet, fornicaretur. Dico quod illum perdes qui elongat se a te et qui fornicatur. Mihi autem bonum est, id est utile, adhaerere tibi Deo cogitatione, et ponere in te Domino omnium et Deo, id est creatore spem meam, id est appetitum meum. Quod est dicere: Sed me non perdes. Nam ego utile existimo de te solo cogitare, et te solum appetere, et est mihi bonum, id est utile, ut annuntiem aliis omnes praedicationes tuas, id est omnia praecepta tua, quae tu jubes praedicari. Ego dico existens in portis filiae Sion, id est in virtutibus, quae sunt portae per quas Ecclesia introibit ad Sion, id est ad consortium angelorum. Cujus Sion dicitur esse filia, eo quod ad ejus puritatis et innocentiae similitudinem, innocens et pura consistat; [Col. 1006D] vel intransitive dicit, filiae Sion, sic: Ego dico existens in prophetarum sententiis, qui per doctrinam portae sunt; per quas Sion eorum filia, id est imitatrix, ad vitam introeat. Ac si dicat: Sic eis praedicabo ut in vertutibus perseverem: »Ne si aliter praedicaverim, reprobus efficiar (I Cor. IX, 27).« Vel sic. Sic praedicabo, ut a prophetis non dissentiam. Et quia bonum esse reputo sic praedicare, non perdet me Deus cum fornicantibus ab eo. Per hoc autem quod hoc dicit: aliis exemplum dat Deo adhaerendi et in eo spem ponendi, et in portis filiae Sion praedicandi.



IN PSALMUM LXXIII.

Psalmi septuagesimi tertii titulus. Intellectus Asaph, id est fidelis Synagogae, vel ante tempus [Col. 1007A] Christi, vel in tempore persecutionis martyrum existentis. Quod est dicere: Psalmus iste in quo occultus continetur intellectus, est fidelis Synagogae, quae hic agit conquerendo de repulsione et persecutione Judaeorum a Romanis facta. Pro quorum Romanorum salute et conversione orat, cum persecutionem illam non fecerint ea intentione, ut Deum vindicarent, licet illa persecutio ad Dei vindictam fieret, sed potius ea intentione, ut nomen Dei delerent, et sibi ipsis triumphum acquirerent. Agit etiam de persecutione fidelium, pro quibus etiam orat, et hoc ea intentione facit ut justi judicii Dei intellectum in nobis generet. Adjungendo causam, quare infideles persecutionem patiantur ad damnationem, et quare fideles ad salvationem, quod utrumque [Col. 1007B] obscurum erat. Cum autem et pro persecutoribus et pro persecutis orat, nobis sic orandi exemplum dat. Et notandum quod quando in titulo ponitur intellectus, in psalmo aliquid obscurum intellectu continetur, verbi gratia, in hoc psalmo, per cujus evidentiam intelligitur, quare Deus bonos affligi sicut et malos patitur, quod forsitan injustum esse videtur, et quod ad intelligendum obscurum est. Notandum quoque quia si fidelis Asaph ante Christi tempus existens, et damnationem successorum Spiritu sancto praevidens, loqui introducatur. Hoc quod more prophetico praeterite ponit, future intelligendum esse. Si vero illa fidelis Synagoga de Judaeis, quae in tempore et post persecutionis tempus exstitit introducatur loquens; hoc praeterite positum [Col. 1007C] praeterite quoque legetur. Notandum etiam quod cum de eorum damnatione conquerendo et compatiendo agat; admiscendo etiam se, ex compassione nimia numero eorum, nobis exemplum dat, quod etiam inimicis et damnandis compati debeamus.

Ut quid, Deus, repulisti in finem repulsionis, id est omnimoda repulsione et in corpore et in anima? Determinat autem quos dicat repulsos; cum addit: Et ut quod est iratus, id est vehementer accensus furor tuus, super oves pascuae tuae, id est ad hoc ut Judaeos opprimat, qui fuerunt oves pascuae tuae, id est quos tu pavisti in pascuis legis, ad modum pastoris qui 280 oves in optimis pascuis pascit. Ira et furor aliquando idem est. Aliquando furor pro nimia ira ponitur. Cum autem hic dicit iratus est [Col. 1007D] furor tuus, vehementiam furoris innuit. Ut quid, Deus, repulisti, et iratus est furor tuus, idem est in sententia, sed ideo repetit dicendo iratus est furor tuus, ut addat ad determinationem, scilicet super oves pascuae tuae. Et hoc est ac si diceret: Cum Judaeos olim adeo dilexeris, mirum pluribus videtur quae causa est quare sic eos repulisti; et sic adversum eos furor tuus exarsit. Causam autem repulsionis eorum postea ostendit, persecutionem ipsam praeostendens; vel aliter medietas hujus versus legi potest, sic: Ut quid, Deus, repulisti in finem Judaicum populum. Haec pars versus non mutatur. Est etiam iratus, id est succensus furor tuus super oves pascuae tuae, super nos scilicet, quos pascis ut oves [Col. 1008A] simplices pascuae doctrinae tuae. Ac si dicat: Cum etiam nos affligi sinas sicut infideles, facis ideo ut sis nobis iratus. Hanc questionem facit, ut postea solvat. Orat autem pro se sic: Dico quod populum Judaicum repellis, et quidquid de illis sit qui aeternam damnationem promeruerunt. Saltem memor esto congregationis tuae, nostri scilicet qui sumus congregatio tua, ne nos in perpetuum repellas, et nobis iratus permaneas. Quam congregationem per antecessores nastros patriarchas, scilicet et prophetas possedisti ab initio gentis nostrae. Ac si dicat: Cum tu, Deus, possessor noster sis, a tempore antecessorum nostrorum quorum fidem imitamur et eis jam beneficia multa impenderis, et eorum memor fueris, oro quoque nostri memor sis, ne a tua [Col. 1008B] gratia repellamur. Non enim alii possessori quam tibi Deo subjici volumus, et ideo memor esto, quod beneficium hoc nobis jam contulisti, scilicet redemisti pretio mortis tuae virgam, id est regnum haereditatis tuae, id est nos qui sumus regnum tuum haereditarium, id est naturale regnum nulli alii Deo prius subditum, a similitudine possessionis haereditariae, quam possidet aliquis non sic ut eam alii Domino rapuerit, sed quae sibi ex atavis haereditario jure contingit. Ac si dicat: Cum nos utpote regnum tuum haereditarium existentes redemisti, oro quoque nostri memor esto, ne redemptio illa deducatur in irritum. Per virgam, quidem sceptrum; per sceptrum regnum accipitur, cum sceptrum regni sit signum. Quae virga, id est quod regnum haereditarium est [Col. 1008C] mons Sion, sublimis in virtutibus, scilicet ad modum montis et speculans aeterna. In quo monte tu, qui omnia potes, inhabitasti non localiter: sed secundum inoperantem gratiam. Ac si dicat: Non per se est mons Sion, sed per hoc quod tu in eo inhabitas secundum inoperantem gratiam, ut eum ad opus bonum promoveas. Et quia inhabitationem tuam ipsum montem Sion effecisti, oro quoque memor ejus esto.

Dico in quo inhabitasti, in eo scilicet quod sunt mons et Sion, id est in ea consideratione quod sunt sublimes in sanctitate et speculantes aeterna. Vel sic littera adaptatur, sententia tamen eadem existente virga illa est mons Sion, in quo, id est consideratione cujus rei, scilicet quod est mons Sion, inhabitasti in eo monte secundum inoperantem gratiam, nisi [Col. 1008D] enim inhabitares, nequaquam mons esse posset. Et in eo quod mons est, te inhabitare considerari potest. Orat etiam pro persecutoribus Judaici populi, Romanis scilicet. Qui cum populum persecuti sunt non quantum ad Dei vindictam, sed quantum ad ignominiam, sic: Dixi quod repulisti Judaicum populum a terra per Romanos, et tu, Deus, leva, id est exalta, manus tuas, id est potentiam tuam: in finem levationis, id est omnino in superbias eorum deprimendas, per quos plebem Judaicam repelli permisisti. Ac si dicat: Non solum oro ut nostri memor sis, sed etiam oro ut exaltatam ostendas potentiam tuam, deprimendo eorum superbias, et humiles eos et subditos tibi faciendo, vel sic: Leva manus tuas, [Col. 1009A] id est potentiam tuam, in 281 superbias eorum deprimendas. Et hoc in finem, id est in consummationem. Quod est dicere: Adeo potentiam tuam super eos exalta ut eorum superbias ex toto consumas.

Ostendit autem partes earum superbiarum, cum addit: Vere ipsi superbias habuerunt, nam inimicus Romanus populus tibi mala vita sua inimicans, quanta malignatus est in sancto sanctorum, id est quam magnas malitias in sancto templo tuo exercuit. Sanctum sanctorum interior pars templi dicebatur, quam solus pontifex semel in anno cum sacrificiis intrabat, potest etiam totum templum sanctum dici, eo quod dedicatum esset, licet ab indignis cultoribus frequentaretur. Non solum vero malignati sunt, sed [Col. 1009B] gloriati sunt de malitia sua qui oderunt te. Denegando cultum tibi debitum, et nomen tuum delere cupientes, Romani scilicet, in medio solemnitatis tuae paschalis, id est in omnibus diebus solemnitatis paschalis, quam licet indigne, tamen in honore tuo celebrare se putaverunt. Ideoque tua dicitur, quod est dicere: Gloriati sunt Romani de sua obsidione et persecutione, et hoc ad intentionem odii et ignominiae tuae. Legitur namque quod quia in Pascha Judaei Dominum Jesum crucifixerunt, in quadragesimo secundo anno post Domini passionem, in Pascha a Romanis obsessi fuerunt (JOSEPH. Bel. Jud.). Et sicut Judaei in illo festo de Domini morte sunt gavisi, ita et Romani in eodem festo de eorum obsidione et persecutione sunt laetati, quod superbum valde fuit. [Col. 1009C] Pejus enim est et superbius, de mali completione gaudere quam ipsum malum complere. Et non solum gloriati sunt, sed etiam quod superbum fuit, posuerunt super summum, id est super aliquem excelsum locum signa sua: signa scilicet, id est talia signa quae ipsi non reputaverunt esse signa Dei, sed signa sua, id est signa victoriae suae. Et sic posuerunt sicut in exitu solent signa poni, id est in arcu triumphali, sub quo homines intrant et exeunt. Ideoque dicitur exitus. Vel in porta, per quam homines intrant et exeunt. Tangit autem morem antiquorum. Qui cum aliquam civitatem ceperant et devicerant, statuam vel signum aliquod, super arcum triumphalem, vel super portam, in memoriam victoriae suae ponebant. Caeterum quia Romani, Hierusalem [Col. 1009D] funditus eversa, portam in qua signa victoriae suae ponerent non habuerunt, super aliquem summum locum posuerunt, qui non reputaverunt esse signa ultionis divinae, quod debuissent facere; sed suae victoriae, quod utique superbissimum fuit. Vel sicut in exitu, id est ita posuerunt sicut victores ponunt signa in exitu, scilicet quando exeunt aliqua civitate devicta, et non cognoverunt hanc victoriam, non ex sua probitate, sed ex divina dispositione contingere. Vel sic legitur, si super summo ibi sit, juxta Augustinum, et non cognoverunt, sicut, id est qualiter fit, in exitu, super summum, id est de summa Dei dispositione, quod est dicere: Non cognoverunt qualiter haec victoria exivit de dispositione summi [Col. 1010A] regis. Quod utique si scissent, nunquam de ea superbissent. Demonstrat vero a partibus, quomodo in sancto malignati sunt, cum addit: Vere in sancto malignati sunt, nam in idipsum malitiae tendentes, id est in eadem cogitatione mala concordantes.

Exciderunt securibus januas ejus templi, quasi in silva lignorum solet fieri. Silva lignorum proprie dicitur ea quae ad hoc deputata est ut arbores ejus succidantur. Non ut defendatur ad opus pascuae ferarum. Arbores enim incisae, ligna dicuntur. Quod est dicere: Sine reverentia qualibet januas ejus exciderunt, sicut sine reverentia silva lignorum succiditur. Per excisionem januarum, quae magis ornatae partes templi erant, innuit quoque destructionem aliarum partium. Antiqui namque magis in portis [Col. 1010B] aedificandis studebant, et non solum exciderunt, sed etiam dejecerunt, id est prostraverunt eas januas in securi et ascia, id est in percussione securis et asciae. Per haec 282 duo, omnia ferramentorum genera designat. Cum vero ponit in ascia, innuit quantam habuerint templum destruendi voluntatem. Cum illud opus fabrile, quod ferramentis magnis delere non poterant, ascia et ferramentis aliis parvis delebant. Et non solum dejecerunt januas, sed incenderunt igni sanctuarium tuum in terra positum, id est templum quod dicitur sanctuarium, eo quod in eo sancta continebantur, arca scilicet, et candelabra, et caetera talia. Quod enim supponit igni, non ideo dicit, ut succendi posset nisi igne, sed ad ostensionem vehementis incensionis hoc supponit. Et [Col. 1010C] bene ponit in terra, ac si diceret: Illud quod in terra positum erat, incendi potuerat, in coelesti vero templo, quod per hoc significabatur, nihil juris habuerunt. Et per hoc ad illud templum nos niti adhortatur, in quo nullum patiemur ab hostibus assultum. Priusquam vero incenderent, polluerunt homicidio et sacrilegio, et aliis perversis actionibus tabernaculum nominis tui, id est gloriae tuae, templum scilicet, quod ad gloriam nominis tui factum fuit, quod nimirum ad respectum supercoelestis templi tabernaculum dicitur, eo quod illud aeternum sit, istud vero transitorium: et inde hoc contigit quod incenderunt et polluerunt, quia dixerunt in corde suo. Et non pauci ex eis hoc dixerunt: Sed cognatio eorum simul, id est omnis eorum collectio [Col. 1010D] unanimiter dixerunt in corde suo, Faciamus quiescere, id est cessare, a terra ista, scilicet a Judaea, omnes festos dies Dei Judaeorum. Ac si dicerent: Ipsis diis nostris spretis, nescio quem Deum colunt cui festa faciunt. Sed nos templum destruamus, et sic faciemus quod amplius in hac terra illi festi dies non celebrabuntur. Et quia hoc in corde dixerunt, ad actum etiam perduxerunt.

Demonstrata igitur Judaeorum persecutione, et Romanorum malitia et superbia, subjungit fidelis Asaph causam ipsius persecutionis, hoc scilicet quod tempus visitationis suae non cognoverunt. Et admiscet se collectioni eorum loquendo de illis, quasi et ipse Asaph eis fuisset conformis, ignorando tempus [Col. 1011A] visitationis (Luc. XIX, 44), non tamen quod eis conformis exstitisset, sed ideo sic agit, quia cum ejusdem originis esset, et nimium ei compatiatur, errorem eorum suum reputat non secundum ejusdem erroris habitudinem, sed secundum compassionem. Dixi: ut quid repulisti. Et ostendi quomodo fuere repulsi. Quod merito contigit nam nos signa nostra non, id est nonne, vidimus? Vere vidimus. Ac si dicat: Ideo jure contigit, quia tempus visitationis non cognovimus quantum ad partem nostri, id est multi ex nobis cognoscere noluerunt. Cum tamen signa viderimus a sanctis viris praedicta. Vel sic legitur non interrogative, jure contigit. Nam non vidimus, id est quidam ex nobis non cognoverunt, signa nostra, a prophetis praedicta. Quae utique si videre voluissent, [Col. 1011B] et tempus visitationis cognovissent, et sic repelli non promeruissent, et ecce quoddam ex signis, scilicet quod jam non est propheta nobis, qui de Messia prophetizet, quod praedictum fuit a prophetis. Quatenus post ejus adventum essent cessaturi, qui semper usque ad ejus adventum perseverarunt. Unde legitur, »cum venerit Sanctus sanctorum, cessabit unctio vestra (Dan. IX, 24).« Non enim ulterius necessaria fuit prophetia, ubi contigit ipsa rei experientia. Et cum jam non sit nobis propheta, apparet quod nos non cognoscet amplius Messias, id est quosdam ex nobis repulsos, qui eum venturum dicunt, non ita visitabit ut ad eos corporaliter veniens, de captivitate ipsorum eos extrahat. Et hoc quod ulterius non veniet, signum est tempus [Col. 1011C] plenitudinis jam advenisse.

Causa repulsionis Judaeorum ostensa, quia admiratio et quaestio fieri posset, quare saltem fideles persecutionem patiantur. De ipsorum persecutione admirative agit, et quaestionem facit, ut post modum 283 solvat, sic: Ostendi Judaeos esse repulsos, quia videndo signa, noluerunt tempus visitationis cognoscere. Non solum vero est persecutio in paleis, id est in infidelibus qui promeruerunt, sed etiam in granis, id est in fidelibus, qui nihil promeriti sunt, est persecutio et in dictis et in factis. Et quandoquidem fideles persequuntur, usquequo Deus improperabit tuis per dicta inimicus, id est infidelis populus! Istud usquequo non est signum temporis, sed mensurae. [Col. 1011D] Ac si dicat: Videbatur locus persecutionis esse tantum in paleis; sed postquam ad grana perveniendo non cessat, usquequo, id est ad quem modum permittes inimicum inferre fidelibus tuis improperia per dicta? Quod est dicere: Putabatur improperatio cessatura perveniendo ad grana. Sed cum jam in ipsis granis locum habeat, ignoratur quae mensura et quis finis sit futurus in ea. Et usque ad quem modum adversarius infidelis populus? Irritat in finem irritationis nomen tuum. Irritat compendiose positum est. Quasi poneret, usquequo adversarius irritando te in finem, id est omnino per fidelium persecutionem, blasphemabit nomen tuum, non voce, sed ipsa fidelium persecutione. Fidelium namque persecutio, Dei nominis est blasphematio. Quasi dicat: A modo ignoratur quis [Col. 1012A] finis et quae mensura futura sit in irritatione fidelium persecutionis. Quandoquidem in granis non cessat. Post admirationem facit quoque quaestionem, sic: Dico, usquequo improperabit et irritabit? Et quidquid facias de infidelibus, qui juste repelluntur; ut quid saltem, avertis in finem, id est qua de causa ex toto videris avertere de medio sinu tuo, id est de omnimoda protectione tua, manum tuam. Et, id est scilicet dexteram tuam. Quod est dicere: Ut quid permittendo affligi manum dexteram tuam, scilicet fideles per quos diabolum expugnas, videris eos avertere omnino de protectione tua omnimoda. Et bene ponit, non de sinu, sed de medio sinu. Ac si diceret: Non dico quidem quod non protegas aliquo modo, cum eos constantes facias: sed non omnino protegis, [Col. 1012B] quoniam eos affligi permittis. Quae ergo causa est quod eos avertis. Et est hoc positum quod dicit manum averti de sinu, a similitudine historiae de Moyse. Cujus manus de sinu extracta leprosa apparuit (Exod. IV, 6), quasi diceret: Repellendo eos secundum corpus a protectione tua, quae figurabatur per sinum Moysi, facis eos videri viles, qualiter leprosa manus affecta vilis apparuit, per quam manum ipsi denotabantur in passione viles apparituri.

Facta quaestione, accedit ad solutionem, sic: Dixi, o auditores, quaestionem faciendo. Ut quid avertis, etc. Et hoc quod quaesivi scilicet quare suos Deus affligi permittat, videtur forsitan fieri injuste, et sine qualibet utilitate. Deus autem, id est scilicet Deus noster rex ante saecula, per hanc fidelium aversionem [Col. 1012C] operatus est salutem et non paucorum salutem, sed in medio terrae, id est in communitate terrenorum. Quod est dicere: Non videatur fortuita vel injusta eorum aversio; nam per eam ille qui Deus est, id est creator et rex noster ante saecula existens, qui nos rexit ab aeterno ante saecula dispositione, modo vero regit ipsa rei experientia, operatus est salutem communiter omnismodi terrenorum. Vel sic: Deus operatus est salutem hominum per eorum aversionem. Deus dico rex noster in medio terrae existens, id est in Judaea corporaliter habitans, quae in medio terrarum sita est. Et quamvis in medio terrarum habitaverit, secundum quod homo, ante saecula tamen est secundum quod Deus. Ac si dicat: Dominus Jesus rex noster, per eorum passionem, mundi salutem [Col. 1012D] operatus est. Quod quidem facere potuit; nam et si homo in terra apparuit, ante saecula tamen Deus existit. Vel, in medio terrae existens, id est in medio Judaeorum, qui simplex terra 284 sunt, non spiritales. Ostendit vero ipsam salutem, sic: Vere operatus es salutem, o Deus. Nam tu qui ad hoc impotens videbaris, in virtute tua fidelibus data, id est per constantiam quam dedisti eis in persecutione, confirmasti in fide mare, illos scilicet qui difflui erant per errores, ad modum maris, quos fecisti in fide stabiles. Multum nimirum operata est constantia martyrum ad fidem infidelium. Quorum profecto constantia, si defecisset, non utique tanta infidelium multitudo per eorum exemplum credidisset. [Col. 1013A] Et non solum confirmasti mare in virtute tuorum, sed etiam eadem virtute cooperante per exemplum, contribulasti, id est destruxisti in aquis baptismatis capita draconum, id est principalia vitia. Quae capita dicuntur, eo quod inter caetera vitia principalia sunt, sicut caput principalis pars est corporis; capita dico a draconibus per suggestionem illata, id est a spiritibus malignis, qui dracones dicuntur, eo quod astuti sunt et nocivi ut dracones. Quod est dicere: Non solum eos qui mare erant confirmasti in fide, sed etiam per baptismum in eis vitia principalia delevisti, a malignis spiritibus illata, et hoc fecisti per exemplum constantiae tuorum, et non solum hoc, sed etiam tu per constantiam tuorum confregisti, id est omnino destruxisti in tuis confirmatis, capita [Col. 1013B] draconis, id est principatus daemonis, omnium daemoniorum principis, quod est dicere: His potentias per constantiam tuorum in eis annihilasti, quas in eis obtinebat principalis diabolus, per peccatum primi hominis. Illis enim per tuorum martyrium ad fidem vocatis, potestates illae deletae sunt, quae capita dicebantur, eo quod eis dominabantur, sicut caput aliis membris dominatur; et non solum capita draconis confregisti, sed etiam dedisti eum draconem escam, id est consumptionem populis Aethiopum, id est populis in fide confirmatis, quos mare vocavi superius, qui prius Aethiopes fuerunt, id est nigri in peccatis. Quod est dicere: Non solum potentiam originalem ei abstulisti, sed etiam hanc potentiam fidelibus tuis, per martyrum constantiam confirmatis, [Col. 1013C] dedisti, ut eum consumerent, id est ejus insidias et in se et in aliis, et eum fugarent ab obsessis corporibus, devorarentque sicut esca consumitur. Vel sic: Dedisti eum populis Aethiopum escam, id est incorporationem, scilicet ut incorporarent eum sibi in fide, non secundum eum, sed secundum membra ejus. Quod est dicere: Dedisti eis facultatem, quaedam ejus membra sibi incorporandi.

Non solum vero haec omnia fecisti per constantiam tuorum, sed per hoc quod tu dirupisti fontes, id est exuberare fecisti sapientia ipsos martyres, ad modum fontis clausi, cujus clausura ex nimia ipsius fontis exuberatione dirumpitur. Quod est dicere: Nimiam sapientiam ex eis emanare fecisti, et ipsos fontes fecisti torrentes, id est fluentes cum impetu ad [Col. 1013D] modum torrentis; et omnes adversariorum objectiones impellentes, ut nullus possit resistere sapientiae et spiritui qui loquebatur (Act. VI, 10). Et per ipsos torrentes siccasti, id est annihilasti ad modum aquae exsiccatae fluvios Ethan, id est varias et falsas doctrinas gentilis populi, quibus alios imbuebat ad modum fluviorum. Habebant enim quasdam doctrinas superstitiosas, quas theologicas dicebant, id est sermones de deorum origine, quae per doctrinas praedicatorum exinanitae sunt. Multum enim ad instructionem fidei obesset, si hujusmodi fallacia superesset. Ethan quippe robustus interpretatur. Unde per Ethan gentilis populus accipitur, qui in erroris sui fuit obstinatione robustus. Et per ipsos fontes fecisti diem et [Col. 1014A] noctem, id est quosdam valde claros in fide et intellectu, ad similitudinem diei; et quosdam simplices et obscuros in intellectu ad similitudinem noctis. Et ille dies tuus est, id est per te factum est officium praedicatorum, et nox tua est. Et hoc dicit ideo, ne putaretur conversio infidelium per solos praedicatores contigisse, et tu fabricaturus es per fontes, id est tu fecisti auroram et solem, id est minus accensos in dilectione, qui per auroram designantur qua rutilante, frigus nocturnum 285 incipit depelli, licet non ex toto, et aer aliquantulum calere. Et fecisti magis accensos fervore charitatis, qui per solem merito intelliguntur, quo fervente frigus nocturnum magis expellitur, et aer calidus efficitur, et tu etiam fecisti per ipsos fontes terminos terrae, id est omnes terminantes [Col. 1014B] et finientes in se terrenitatem, et etiam fecisti aestatem et ver, id est laborem hic et mercedem in futuro. Per ver quippe bonorum operum labor accipitur, eo quod in vere messes seminentur et flores procreentur. Per aestatem merces aeterna, eo quod in aestate messes et fructus colligantur. Quod utrumque, per praedicatores hominibus innotuit. Hoc autem quod per partes posuit.

Dicendo tuus est dies, etc., confirmat universaliter ponendo sic: Vere tua sunt dies et nox, aurora et sol: Nam tu plasmasti ea, id est tu creasti ut talia essent, non utique a fontibus creata sunt, et quia tu plasmasti ea talia, memor esto hujus plasmationis, ut facias eam perseverare, ne in eis deficiat, et necesse est ut hoc orem. Nam inimicus infidelis, scilicet [Col. 1014C] populus, improperavit, id est improperia inferet tibi Domino omnium; quodque magis nefandum est, ut eos devocet a te blasphemabit te verbis. Et ne illis improperiis devocentur, Memor esto ut perseverare facias, et non solum improperabit tibi dictis sed et populus insipiens, infidelis scilicet, incitavit, id est incitabit, nomen tuum, persequendo tuos. Incitabit compendiose positum est, quod est ac si dicat: Incitando te, id est exasperando te, blasphemabit nomen tuum, id est persequetur tuos, quae persecutio erit blasphemia nominis tui, et per hoc incitabit te ad vindictam. Ne vero tui in incitatione illa deficiant prae timore, memor esto ut eos perseverare facias. Quia vero populus insipiens improperabit tibi, et incitabit nomen tuum, ut per hoc [Col. 1014D] tuos sibi conformet. Oro, Domine, non ut tradas corpora ad affligendum, quod eis valde utile est; sed, ne tradas animas confitentium tibi. Animas scilicet fidelium tuorum, laudantium te omnimoda laude, bestiis, id est infidelibus, bestialiter viventibus, id est irrationabiliter more bestiarum. Quod est dicere: Et si corpora permittis affligi, non saltem animas eorum permittas bestiis conformari, cum hoc sit quod te assidue laudent. Et ne obliviscaris in finem oblivionis, id est usquequaque. Et si videaris in persecutionibus oblivisci animas pauperum tuorum, tradendo eas bestiis. Tunc enim omnino eas oblivisceretur, si eas bestiis conformari pateretur. Ne obliviscaris in finem, idem [Col. 1015A] est quod et ne tradas bestiis, sed causam interponit, ubi dicit pauperum tuorum, ac si dicat: Non debes oblivisci, cum pauperes sint spiritu, mundanis omnibus pro te omissis. Dico ne obliviscaris, sed potius respice in testamentum tuum, id est in firmam promissionem tuam ne in irritum deducantur. Promisisti enim: »Ecce ego vobiscum sum omnibus diebus usque ad consummationem saeculi (Matth. XXVIII, 20).« Testamentum dicitur scriptum aliquod quod sub testium auctoritate confirmatur. Ideoque pro firma promissione ponitur, ac si dicat: Ne obliviscaris, sed adjuva eos sicut firmiter promisisti. Ostendit autem adversarios merito dici bestias, sic: Vere bestiae sunt, quia repleti sunt iniquitatum ipsi qui obscurati sunt, id est excaecati in intellectu in [Col. 1015B] domibus terrae, id est in domibus terrenis habitando, quod est dicere: Solis corporibus, quae sunt terrenae domus, intenti sunt, voluptuose se habendo more bestiarum, ideoque penitus obscurati, et iniquitatum repleti. Vel in domibus terrenis habitando, id est similes illis qui jam mortui in terrenis domibus sunt, id est in sepulcris. Quod est dicere: Jam omnino in vitiis mortui, sunt iniquitatum repleti. Oro respice, et per hoc contingit, ne avertatur a te humilis populus, scilicet pauperum tibi subditus humiliter. Hoc autem idem est quod superius posuit animas pauperum tuorum ne obliviscaris, sed ideo repetit, ut ostendat effectum qui sequeretur, si averteretur.

Dico ne avertatur humilis. Humilis 286 dico factus confusus, si aversus fuerit, quod est dicere: Qui [Col. 1015C] si averteretur omnimoda confusione confunderetur. Ideoque oro ne avertatur. Quia si populus humilis a te non fuerit aversus, hoc continget quia pauper et inops laudabunt nomen tuum, id est singuli fideles de tuo humili populo, qui se reputabunt pauperes, id est insufficientes per se liberari, et inopes, id est insufficientes per alium quam per te adjuvari. Laudabunt nomen tuum, id est laudando te voce, corde et opere, magnificabunt nomen tuum. Et ideo exsurge Deus, id est potens appare adjuvando eos; et hoc modo scilicet exsurge: Judica in tuis causam tuam, id est justo judicio dispositionis tuae, defende in eis causam tuam; ac si dicat: Ipsi susceperunt causam tuam, ad defendendum contra catholicae fidei adversarios; sed quia per se insufficientes [Col. 1015D] sunt, justo judicio tuo defende in eis causam tuam: et non solum hoc, sed etiam memor esto improperiorum, tuorum fidelium, eorum scilicet improperiorum quae tota die, id est jugiter ab insipiente infideli populo sunt eis collata, quod est dicere: Ne obliviscaris, quando eos in futuro remuneres, quod pro te improperia sustinent ab impiis, etsi hic videaris oblivisci: Et ne obliviscaris voces inimicorum tuorum, id est improperia, quae tuis inferunt per verba, quin in futuro remuneres, et si hic videaris oblivisci, et dignum est Ne obliviscaris. Nam superbia eorum qui te oderunt, tuos persequendo, semper ascendit, id est crescit et exaltatur.



IN PSALMUM LXXIV.
[Col. 1016A]

Titulus septuagesimi quarti. In finem ne corrumpas. Psalmus Asaph cantici. Asaph quidem qui Synagoga interpretatur, hic pro infideli Synagoga accipitur, quae Christi membra conformare sibi intendit, contra quam Christus in hoc psalmo agens, confirmat suos in laude Dei, et in narratione mirabilium ejus. Nunquam ejusdem Asaph admonitione defecturos, quos ostendit in judicii die se remuneraturum. Cum eos juste exaltabit, qui hic humiliantur, et eorum adversarios humiliabit, qui hic exaltantur. Adhortatur quoque infideles, ut desistant inique agere et inique loqui, ne juste a potente judice damnentur. Ad hoc autem suorum perseverantiam in laude et mirabilium narratione Dei, et [Col. 1016B] remunerationem suorum et infidelium ostendit ut sic perversam Asaph a fidelium persecutione devocando, ad Dei, laudem exemplo suorum invitet. Titulus quidem sic adaptatur: Iste psalmus cantici, id est iste tractatus in quo continetur psalmus, id est bonum opus, et canticum, id est jocunda remuneratio boni operis. Ideoque dicitur psalmus cantici; propositus est tibi, o Asaph infidelis, adhortans te sui evidentia, ne corrumpas ipsum tractatum, in finem respiciens, id est in Christum, cui eum ascribas, qui hic agere videtur. Nam si alii eum attribueres, utique corrumperes. Nulli enim nisi Christo competit, ut dicat: Ego confirmavi columnas ejus, et omnia cornua peccatorum confringam, etc., quae hic dicit. Cum autem talia in se habeat quae soli Christo conveniunt, [Col. 1016C] ipsa sui evidentia te infidelem Asaph, quae sinistre Scripturas interpretaris, admonet ne eum corrumpas, sed Christo attribuas.

Confitebimur tibi, Deus, Trinitas. Ego et mei ex nimia quidem dilectione, et quia unum est spiritaliter cum eis, se membris adjungit, cum dicit Confitebimur, ac si dicat: Asaph infidelis a laude tua meos devocare intendit, quod frustra est. Nam ad mei exemplum confitebuntur, id est laudabunt mei, opere. Repetit autem ut addat sic: Confitebimur, inquam, opere, et etiam invocabimus nomen tuum, id est interius in anima bona devotione vocabimus nomen tuum, quod est Dominus, quod est dicere: Censuerunt mei te Deum esse, et nomen tuum in interiori suo vocando venerabuntur, vel sic: [Col. 1016D] Invocabimus ore nomen tuum, quod est dicere: Nomen tuum, quod est Dominus, invocando orabunt te, mei exemplo, et non solum hoc, sed et narrabimus 287 aliis mirabilia tua, quod est dicere: Ego per meos narrabo aliis mirabilia tua, scilicet incarnationem et nativitatem meam, et mundi redemptionem, et caetera mirabilia quae per me operaris. Ut auditis mirabilibus istis, ad te convertantur, et bono suo mei confitebuntur, et invocabunt et narrabunt. Ideo namque cum accepero a paterna dispositione tempus judicandi, ego qui hic a Judaeis judicatus sum injuste, justitia, id est justa judicia judicabo, remunerando meos, prout justum fuerit. [Col. 1017A] Dico quod mei narrabunt aliis mirabilia tua ut convertantur, et necesse est. Nam terra quae ad hoc facta fuit, ut solida et firma in virtutibus esset, liquefacta est, id est inconstans et difflua facta est, in vitiis et in infidelitate sua. Ad similitudinem liquidae rei, quae difflua est. Ne vero intelligeremus hic agi de terra hac, quam usualiter terram dicimus, quae utique liquefacta non est, determinat hoc cum addit: Et omnes qui habitant in ea terra, quod est dicere: Scilicet omnes homines dico liquefactos, qui habitant in ea terra, tam gentiles quam Judaeos; sed ego qui impotens videor et humilis: Confirmavi columnas ejus, id est mittendo Spiritum paracletum in fide et virtute, et doctrina praedicatores, qui erunt columnae ejus terrae, id est per praedicationis [Col. 1017B] officium et per exemplum, et doctrinam suam, erunt sustentacula Ecclesiae de terrenis constitutae, quemadmodum columnae domorum sustentacula sunt.

Et per columnas confirmatas, dixi iniquis, id est dicam infidelibus: Nolite inique agere, id est desistite a prava actione, et delinquentibus, id est prave agentibus, dicam: Nolite exaltare cornu, id est nolite sublimare superbiam vestram, gloriando de prava actione. Cum enim malum sit prave agere, pejus est cornu exaltare, id est de prava actione gloriando, superbiam augere et sublimare. Superbia nimirum per cornu accipitur, quod in altum tendit et rigidum est, eo quod ipsa cor illud, cui inest, nimis altum et rigidum facit. Unde regina vitiorum dicitur esse; et nolite extollere cornu vestrum, id est sublimitate [Col. 1017C] superbiam vestram in altum, id est contra Deum altissimum. Exponit vero qualiter non extollant contra Deum cornu, cum addit, scilicet nolite loqui iniquitatem adversus Deum, blasphemando eum aliquomodo. Ille quippe cor nimis in altum extollit qui in Deum blasphemiam agit. Vel sic: Nolite extollere in, id est, contra altum Deum cor vestrum, id est superbiam vestram, de eo male cogitando. Et nolite loqui ore adversum Deum iniquitatem, id est blasphemiam, hoc non mutatur. Dico: Nolite inique agere, et nolite loqui adversus Deum, et hoc ideo vobis est observandum, quia judex venturus est, scilicet Christus, qui judicabit districte agentes inique.

Judex dico neque ab oriente, neque ab occidente, [Col. 1017D] neque a desertis montibus, scilicet neque ab austro, ubi sunt montes pro nimio aestu calentis zonae deserti, neque a septentrione, qua montes pro frigida zona deserti sunt, ac si dicat: Timendus est judex ille, cujus praesentiam nemo poterit effugere. Non enim localis est venturus ab oriente, vel ab occidente, vel ab austro, vel a septentrione, sed ubique est, et vere non est localis ab aliqua mundi plaga venturus. Deus enim judex ille est. Et inde constat localem eum non esse, secundum divinam naturam, cum tamen secundum humanam sit localis; et inde constabit eum esse judicem, qui Deus est, qui ad hoc potens est, quod hunc humiliat, id est populum inique agentium humiliabit damnatione perpetua, [Col. 1018A] qui hic per superbiam exaltatur, et hunc, id est alium populum, scilicet fidelium, qui hic Deo confitentur, exaltat, id est beatitudine aeterna exaltabit, qui hic per tribulationes humiliantur; et vere alios humiliabit, et alios exaltabit, quia in manu, id est in potestate, Domini Jesu venturi erit calix plenus misto, id est mistura vini meri, quod est dicere: In potestate Domini erit judicium, redundans mistura vini meri, id est in quo continetur mistura aequae remunerationis, quae vinum dicitur, eo quod alia pars ejus dulcis erit, quantum ad bonos, alia vero amara quantum ad malos. Utraque tamen pars mera erit, id est justa, et ab omni injustitia pura. Calix autem 288 judicium dicitur, eo quod in eo mistim utraque remuneratio continebitur, sicut in [Col. 1018B] calice poculum, et hoc est ac si dicat: Vere potens erit ad humiliandum et ad exaltandum. Nam ipse in potestate judicium habebit, in quo mistim duplex remuneratio continebitur; et hunc calicem inclinavit, id est extendet, ex hoc potato in hunc potandum. A similitudine pincernae qui uno potato, inclinat calicem ad alium. Et ex hoc in hoc, neutraliter positum est, ac si dicat: Vix hoc potato inclinabit, id est promptum faciet judicium suum, in alium potandum, quod est dicere: Postquam suos salvando remuneraverit, malos damnando juste remunerare intendet.

Quia vero utramque remunerationem vinum merum vocaverat, ne sic ex toto mera intelligeretur, ut in nulla parte amara videretur, eam austeram et [Col. 1018C] asperam esse ostendit, quantum ad damnandos, sic: Dico vini meri. Verumtamen licet mera sit retributio, faex ejus calicis non est exinanita, id est quamvis illa retributio mera sit, tamen faex est quantum ad impios austera, scilicet et turbida ad modum faecis: et talis faex, quae nunquam erit exinanita, id est quae nunquam evacuabitur, sed aeterna erit. Et ex ea faece bibent omnes peccatores terrae, qui terra sunt, id est solummodo terrenis inhiantes. Nam si absolute omnes peccatores poneret, tunc omnes bonos faece potandos esse perhiberet. Nullus enim adeo justus, qui saltem venialiter non peccet. Vel omnes peccatores terrae, id est qui ubique terrarum sunt, tam gentiles quam Judaei, peccantes scilicet criminaliter. Hoc autem totum dicit, ut malos exterrendo, [Col. 1018D] a peccatis eos retrahat. Postquam autem suos loquentes introduxit, ab eo loco ubi positum est Dixi iniquis, usque ad ego sum. Ipse etiam in sua persona agens, ostendit aliis verbis suorum in bono perseverantiam, et in futuro eorum, et etiam malorum retributionem, sicut in persona suorum utramque remunerationem ostenderat, et id ad hoc facit, ut utramque remunerationem ostendendo perversam Asaph, contra quam hic agit, magis magisque a malitia revocet, et hoc sic dicit: Dico quod de faece bibent peccatores. Ego autem annuntiabo in saeculum, id est sed mei faece non potandi, annuntiabunt, id est narrabunt mirabilia tua aliis, de generatione in generationem, usque in saeculum futurum, et cantabo [Col. 1019A] Deo Jacob, id est cum delectatione laudabunt Deum luctatorum, ut eos viriliter luctari faciat contra vitia. Et ego in futuro confringam cornua peccatorum, id est ex toto destruam peccatores propter cornua, id est propter sublimitates superbiae suae, et exaltabuntur cornua justi, id est justi exaltabuntur propter sublimitates virtutum et bonorum operum suorum, quae in altum tendunt ut cornua. Vel aliter exponuntur, juxta Augustinum hi duo versus, scilicet hunc humiliat, etc., et inclinavit, etc., si hoc quod dictum est: Dixi iniquis, et nolite inique agere, et nolite loqui adversus Deum iniquitatem, de solis Judaeis dicatur; qui antonomastice iniqui sunt.

Et hoc sic dicitur: Dixi per meos iniquis Judaeis: Nolite inique agere, et exaltare cornu, etc. Et hoc ideo [Col. 1019B] quia Deus judex est, qui non veniet ab oriente, etc., qui districte judicabit vos secundum opera vestra, et in hoc constat, quod in futuro districte judicabit, quia hic jam judicio suo hunc humiliat, et hunc exaltat. Judaicum, scilicet populum, qui sublimis erat in notitia legis, ad gentium comparationem, quae legem penitus ignorabant, humiliat excaecando, et hunc scilicet gentilem populum, qui humilis erat atque repudiatus, exaltat, illuminando eum spiritali legis intellectu. Exponit autem qualiter hunc humiliet, et hunc exaltet, cum addit: Vere hunc humiliat et hunc exaltat, quia in manu, id est in potestate Domini est calix, vetus lex, scilicet quae calix dicitur, eo quod in ea intellectus continetur, ut poculum in calice. Calix dico plenus meri vini, et plenus [Col. 1019C] misto, id est redundans puro et spiritali intellectu, quod merum vinum dicitur, eo quod purum est et dulcissimum, et laetificans corda 289 fidelium, ad modum vini meri, et redundans misto vino, id est turbido et austero, quod etiam faex dicitur, scilicet carnali intellectu ad litteram qui bene mistum vinum et faex dicitur, eo quod turbidum est et austerum. Ad similitudinem misti vini quod faex dicitur, et hunc calicem inclinavit ex hoc in hoc, id est ex Judaico populo potato convertit in gentilem populum, quem inde potavit. Verumtamen, licet inclinet potando hunc et hunc, non eodem modo potat utrumque, nam faex ejus calicis non est exinanita, id est carnalis intellectus ejus legis non exinanietur a Judaeis, sed in eis perseverabit, [Col. 1019D] quod est dicere: Ecce Judaeos perseveranter potabit. Per hoc autem innuit quod populum gentilem mero vino potabit, et quamvis faece hic Judaei potentur, gentes vero mero vino, tamen in futuro de mero bibent omnes, id est omnismodi peccatores terrae non solum gentiles, sed et Judaei. Quod est dicere: Dabit in futuro intellectum spiritalem reliquiis Judaeorum, quae salvae fient, et sic: omnismodi peccatores mero potabuntur. Dico quod Judaei tantum in fine mundi bibent merum. Ego autem, id est mei, jam inde potati, annuntiabunt in saeculum, et caetera quae usque in finem psalmi sunt, non mutantur.



IN PSALMUM LXXV.
[Col. 1020A]

Titulus septuagesimi quinti. In finem in laudibus Psalmus. Asaph canticum ad Assyrios, quod sic exponitur. Psalmus iste est Asaph, id est fidelis Synagogae dirigentis se in finem, id est in Christum, et non in vituperatione, sed in laudibus. Laudat enim cum dicit Tu terribilis, etc., et est psalmus iste canticum, id est cum summa delectatione et jucunditate prolatus ad Assyrios convincendos et convertendos. Ad Judaeos scilicet qui revera Assyrii sunt, propter similitudinem pravae actionis Assyriorum, quam retinebant. Sicut enim Assyrii a lege Moysi alieni, Judaeos persecuti sunt, ita et Judaeorum perversa pars, veros Judaeos ad fidem Christi conversos usquequaque persecuti sunt. Secundum autem hujus [Col. 1020B] vocis interpretationem, quod est Assyrius, falso Assyrii Judaei dicuntur. Assyrius enim dicitur dirigens. Assyrii igitur Judaei dicuntur, non quod sint in divinis praeceptis dirigentes se, sed quia sese solos dirigentes esse mentiantur. Juxta quod in Evangelio legitur: »Nos Moysi discipuli sumus (Joan. IX, 28).« Alibi vero de ipsis legitur: »Populus hic labiis me honorat, cor autem eorum longe est a me (Isa. XXIX, 13; Marc. VII, 6).« Contra Judaeos quidem psalmus iste bene agere dicitur. Nam quia Judaeorum pars perversa de his vocabulis, quae injuste sibi ascribebat, gloriabatur, dicendo videlicet se Judaeos dici, et Hierusalem, et Israel, et Sion. Asaph fidelis eos humiliare intendit, comprobans non juste his eos vocabulis uti. Ostendens quoque [Col. 1020C] qui juste dicantur Judaei et Hierusalem et Sion. Demonstrans insuper et falsorum Judaeorum in hoc saeculo excaecationem, et in futuro maximum eorum tremorem. Adjungens postea verorum Judaeorum salvationem; propter bonas cogitationes et opera bona, quorum exemplo, ipsos perversos adversum quos agit admonet, ad vovendum Deo bona opera cogitando, et ad reddendum operando, adjungens causam quare hoc faciendum sit.

Notus in Judaea Deus, ac si dicat: Nolite infideles Judaei gloriari de hoc nomine, quod est Judaea, quod injuste vobis ascribitis. In Judaea namque Deus notus est, id est illi qui revera Judaea sunt, id est Deum pure confitentes, Dei Christi notitiam habent. Qua cum careatis, non utique Judaea estis, et in [Col. 1020D] Israel magnum est nomen ejus, quod est ac si dicat: Neque de hoc nomine quod est Israel, gloriemini. In Israel enim magnum, id est gloriosum est nomen ejus, id est qui revera Israel sunt, nomen Christi glorificant et magnificant. Quod igitur cum apud vos non magnum, sed vilissimum existat, non utique Israel estis, id est Deum videntes, et factus est in pace locus ejus. In alia translatione habetur in Salem. Sed quia Salem pax interpretatur, pro Salem ponit pacem, ac si diceret: De hoc quoque vocabulo quod est Salem, superbire desistite. In Salem quippe factus est locus ejus Christi, id est in illis qui revera Solymitani sunt, scilicet 290 pacem habentes cum [Col. 1021A] Deo et cum proximo; manet Deus non localiter, sed spiritaliter, sicut aliquis in loco aliquo manet. Juxta quod Joannes evangelista testatur: »Qui manet in charitate (quae revera et merito pax dicitur) in Deo manet et Deus in eo (I Joan. IV, 16).« Caeterum quia Dei locus esse renuitis, nec Salem juste vocamini; et habitatio ejus est in Sion, ac si poneret: Sion etiam hoc vocabulum, nolite vobis arroganter attribuere. In Sion quippe habitatio ejus Christi est, id est in illis qui Sion sunt veri, videlicet speculatores aeternorum, Christus secundum inoperantem gratiam habitat. Verumtamen quia procul a vobis est, minime quidem Sion estis. Inde vero constat eum in Sion habitare, quia ibi, id est in Sion et Israel confregit, id est omnino destruxit potentias arcuum, id [Col. 1021B] est instrumenta illa per quae arcus laedere possunt, quae ideo potentiae dicuntur, sagittas scilicet. Per sagittas nimirum quae quasi furtim et improvide accedentes laedunt, doli qui latenter nocent accipiuntur, et confregit ibi scutum. Per scutum quo protegitur aliquis, pertinacia peccatoris culpam suam defendentis intelligitur, scilicet omnem pertinaciam in eis destruxit, ne se ulterius de peccatis excusent, sed potius humili confessione accusent, et gladium, id est manifestam persecutionem, quae per gladium congrue denotatur. Quo manifesta fit persecutio, scilicet hoc in eis confregit, ne fideles ulterius persequi manifeste praesumant; et quid irem per singula, bellum omne ibi confregit, ut in nullo Deo vel proximo rebelles existant, quae cum in vobis, o infideles Judaei, [Col. 1021C] nondum confracta sint, constat utique vos neque Sion esse neque Israel. Ostendit autem per quid in eis confringit talia, faciens apostropham ad Deum, cum gratiarum actione, sic: Et per hoc in eis confringis hoc quod tu es illuminans eos o Deus fide et cognitione tui, et hoc mirabiliter, id est per manifesta mirabilia, per tuos operata, quae illuminatio per miracula processit a montibus, et non a malis montibus, sed a montibus aeternis, scilicet ab apostolis, qui montes sunt in virtutibus, et aeterni, id est ad aeternitatem, alios praedicatione sua ducentes. De excaecatione quidem perversorum Judaeorum socialiter interponit, ut eos increpando ab infidelitate retrahere nitatur.

[Col. 1021D] Dico quod tu es Sion et Salem, et Israel, et Judaeam illuminans, gentilem populum scilicet, de qua illuminatione turbati sunt invidia omnes insipientes corde, perversi scilicet Judaei, qui non solum insipientes sunt in opere, sed etiam in cordis cogitatione, cum propter mala merita sua excaecati sint. Sunt etenim plures qui tametsi insipienter agant, nequaquam tamen se male agere ignorant. Ideoque minime sunt insipientes corde. Unde in Actibus apostolorum legitur, audientes Judaei, quia Samaria recepit verbum Domini, et repleti sunt zelo (Act. VIII, 14).« Et turbati dormierunt somnum suum, id est sibi nocivum, scilicet complebunt infidelitatem suam, ut nunquam ab ea desistant, donec in tempore reliquiarum, in fine mundi a similitudine dormientis, [Col. 1022A] qui donec somnum compleat, non excitatur. Infidelitas autem somnus dicitur, eo quod gravat animas, sicut somnus corpora. Unde Apostolus: »Qui dormiunt, nocte dormiunt (I Thess. V, 7).« Et alibi: »Hora est jam nos de somno surgere (Rom. XIII, 11).« Et quia dormient, ipsi viri divitiarum futuri pro reputatione sua, non secundum rei veritatem, nihil invenerunt in manibus suis, quod est dicere: Ipse qui se solos opinantur futuros divites aeterna gloria, in die judicii nihil beatitudinis in praesentia sui invenient, a similitudine dormientis, qui divitias inter manus habere somniat, et evigilans nihil in manibus invenit. Demonstrat vero unde dormitatio illa contigit, et propter quam causam; ne injuste a Deo permissa esse videatur, sic: [Col. 1022B] Dormitaverunt, inquam, id est dormient; et hoc ab increpatione, id est ab induratione tua continget, o Deus Jacob, id est fidelium viriliter luctantium. Dormitaverunt idem est quod et dormierunt: et est utrumque pro futuro positum. Induratio quidem eorum, digne increpatio 291 dicitur, eo quod signum est, eos maligne contra Deum egisse, ideoque puniendos esse; sicut increpantia verba signa sunt, et praeteritae pravae actionis, et futurae ultionis, et est ac si dicat: Ideo dormient, quia tu eos excaecando indurasti. Apponit quoque causam dormitationis, sic: Omnes illic scilicet dormitabunt qui ascenderunt, et qui perseveranter ascendent equos, id est superbias, quae per equos denotantur, eo quod superba animalia sint, quod est dicere, ideo indurasti, quia se [Col. 1022C] nimis in superbia sublimaverunt, et adhuc sublimant, Christum negligendo, a similitudine illorum, qui equos ascendendo, se sublimes faciunt. Sequitur:

Tu terribilis es. Quod sic continuatur: Dico quod tu omnipotens es, Sion illuminans. Tu, inquam, qui terribilis es, id est terribilis eris veniens ad judicium, Gregorio sic attestante, et blandus justis, et terribilis apparebit injustis. Et quis resistet tibi tunc? nemo, ac si diceret: Nunc quoquomodo tibi resistunt, dicentes te solum hominem et impotentem, sed tunc nequaquam resistere poterunt. Nam extunc, id est ex illo tempore usque in aeternum ira tua, id est vindicta tua, manifesta erit, modo latet. Juxta quod alibi Psalmista: »Cum exarserit in [Col. 1022D] brevi ira ejus (Psal. II, 12),« et tunc de coelo veniens localiter secundum quod homo fecisti, id est facies judicium, et non occultum sed auditum, id est audibile omnibus et manifestum. Juxta quod legitur: »Congregabuntur ante eum omnes gentes, et separabit eas,« etc. (Matth. XXV, 32.) Dico auditores quia faciet audibile judicium. Terra autem tremuit, et quievit, id est terreni peccatores, scilicet solis terrenis hic intenti timebunt, id est timebunt valde, et quiescent, velint nolint, id est cessabunt ab impietate sua, non tamen ad sui commodum qui hic cessare negligunt, cum exsurgeret in judicium Deus, id est tunc tremebunt et quiescent, cum Deus Christus qui hic impotens videtur, exsurget in judicium, id est potens apparebit in judicium veniens, ut faceret, id [Col. 1023A] est ut faciat salvos aeterna salvatione, omnes mansuetos terrae, id est fideles, qui ex terra quod prius erant facti sunt mansueti a Deo, id est mites, in nullo, Deo repugnantes, vel omnes mansuetos terrae, id est qui sunt in hac terra, tam Judaeos quam gentiles. Hanc apostropham ad auditores facit, ut et timore poenae a malitia retrahantur, et amore praemii ad opus bonum impellantur. Et merito mansuetos salvos facies, o Deus, quoniam cogitatio hominis confitebitur tibi, id est unusquisque mansuetus rationabiliter sese habens, ut homo laudabit te, bona cogitatione sua, et reliquiae cogitationis, id est bona opera quae relinquuntur post cogitationem, id est restant ad complendum, agent tibi, id est ad honorem tui, festum diem, id est celebrem et sanctam [Col. 1023B] vitam in qua a pravis actionibus cessabunt, sicut in die festo a servili opere cessatur. Ideoque per similitudinem dicitur dies festus, quod est ac si diceret: Bona opera quae ipsi agent, causa erunt quare ad tui laudem celebrem vitam deducant. Apostropham autem ad infideles Judaeos facit, contra quos in hoc psalmo agit, ut ad Deum laudandum cogitatione et opere invitet; aut si facere hoc neglexerint, saltem inexcusabiles sint, ita dicens: Ergo quia mansueti propter bonas cogitationes et opera salvabuntur, ut et vos eodem modo salvemini.

Vovete Domino Deo vestro, id est bene cogitando promittite Christo bona opera, quia et Dominus est in rebus et Deus, id est creator vester, velitis nolitis. Et postquam voveritis cogitatione, reddite ipsa [Col. 1023C] actione. »Melius est enim non vovere, quam post vota non perficere (Eccle. V, 4).« Et vovere et reddere debetis. Nam omnes qui sunt in circuitu, id est in beneplacentia ejus, afferent Deo munera bonarum cogitationum et operum, quasi poneret: Ideo vovere et reddere debetis, quia nullus in circuitu ejus erit, nisi qui hic ei afferet munera bonarum cogitationum, et operum. Domino Deo dico, terribili futuro ut ostendi, ac si dicat: Cui vovendum est et reddendum cum terribilis sit, et ei Domino dico qui aufert spiritum principum, id est qui potentiam habet auferendi animas principum, scilicet eos interficiendi: 292 et non solum futuro terribili, sed et terribili apud reges terrae, id est quem etiam jam timent plures reges terrae, non solummodo principes. [Col. 1023D] Vel qui aufert spiritum principum, id est qui adeo pius est, quod aufert superbum spiritum quorumdam, quos principes facit suiipsorum. Quod est dicere: Aufert a spiritu eorum superbiam, et dat eis humilitatem; et terribili apud reges terrae, id est apud fideles bene regentes terram suam, videlicet terrenam carnem suam, ne per illicita defluat. Vel qui aufert spiritum principum, id est spiritum rectum aufert a quibusdam principibus, propter aliqua eorum mala merita, a fidelibus scilicet quibusdam qui prius suiipsorum principes erant; sicut legitur a Salomone abstulisse, quoniam idolis caput inclinavit, et a Juda quoniam eum tradidit, qui prius miracula fecisse legitur, et a pluribus aliis. Et quia principibus [Col. 1024A] spiritum rectum aufert terribili existenti, hic apud reges terrae, timentes ne si ceciderint, similiter eis spiritum rectum auferat. Quanto vero eum terribiliorem indicat, tanto magis auditores ad ejus obedientiam invitat.



IN PSALMUM LXXVI.

Psalmi septuagesimi sexti titulus. In finem pro Idithun. Psalmus Asaph, quod sic exponitur. Psalmus iste est Asaph, id est fidelis Synagogae habitus pro Idithun in finem, id est pro ea occasione quod ipsa Asaph est Idithun, id est transiliens eos, de quibus in sequentibus agit, ubi ponit sicut oves, etc., scilicet infideles Judaeos, est transiliens usque in finem eundo, id est in Christum transilire se eos ostendens fide, bona operatione et investigatione et cognitione. [Col. 1024B] Ea igitur occasione quia transiliens est infidelitatem et omnia terrena: et in finem verum in Christum, scilicet tendens, ut sui exemplo infidelem Asaph ad transiliendum in finem invitet. Saltus suos ostendit quomodo, scilicet cum jam ad eum fide pervenisset, investigatione postea et operum Dei consideratione ad ipsius cognitionem et dilectionem jam ex parte pervenerit, in futuro quidem perfectius ad hoc perventura. Ostendit quoque ut magis infidelem Asaph Judaeos, scilicet ad transiliendum in finem impellat, gentes multas in Christum transiliisse fide et cognitione per doctrinam et miracula praedicatorum; et eorumdem Judaeorum incredulitatem detestatur, cum hi ad eum qui eos deduxit in manu Moysi et Aaron cognitione nolint transilire.

[Col. 1024C] Voce mea ad Dominum clamavi, ac si dicat: Vos, infidelis Asaph, clamate ad Dominum, ut vos in finem transilire faciat, exemplo mei, et ipse vos exaudiet. Nam ego voce mea agens, id est non vana et inutili voce, sed firma et attenta, et mihi voce utili agens, clamavi, id est clamore interiori intensae devotionis egi ad Dominum Patrem, voce mea, inquam, ad Deum Patrem egi. Cum bis ponit voce mea, idem est, sed cum ponit ad Deum et ad Dominum, diversas causas notat, ac si dicat: Vere clamare debui, cum ipse Dominus sit, id est gubernator et Deus, id est creator. Et quia clamavi, intendit mihi, id est intentionem magis clamandi dedit mihi, vel se intensum fecit mihi, ut quod intense clamando oravi, intense mihi daret. Quod est dicere: Exaudivit me [Col. 1024D] de hoc quod intense clamando oravi. Exponit vero quid clamando oravit, et unde exaudita est, sic: inde, scilicet clamantem exaudivit me Dominus, quia in die tribulationis ubi locus deficiendi videretur, exquisivi Dominum affectione et voce: vel in die tribulationis, id est in toto tempore vitae meae, in qua non sunt nisi dies tribulationis. »Militia enim est vita hominis super terram. (Job VII, 1).« Dico Deum exquisivi, et hocfeci sicut faciendum erat. Nam exquisivi manibus meis contra eum extensis, id est operibus meis coram eo sublimatis per multiplicationem, a similitudine illorum, qui manibus extensis orant. Dico manibus, id est operibus sublimatis et dilatatis ad honorem Dei. Et hoc nocte etiam, id est in adversitate [Col. 1025A] ubi multi a bono opere cessant: quae congrue 293 nox dicitur, eo quod in ea incedentes offensacula plurima sentiunt, sicut in nocte ambulantes offendunt. Vel manibus meis extensis nocte, id est tota vita mea, quae bene ad comparationem vitae futurae nox dicitur, eo quod obscura sit ut nox. Illa vero quasi dies clarissima, quod est dicere: In hoc me exaudivit, quod eum tota vita mea et in prosperis et in adversis, et ore et devotione et operatione exquisivi, id est extra alia omnia quaesivi, scilicet eum solum quaesivi omnibus aliis contemptis.

Et quod quaesivi jam ex parte dedit, et in futuro perfectius dabit: et exquirendo eum, non sum deceptus ab aliqua suggestione occulta sive prosperitate aliqua a diabolo, vel a quolibet ejus membro [Col. 1025B] oblata, quae me ab exquisitione Dei retraheret, quod est dicere: Neque suggestio neque prosperitas aliqua a diabolo, sive membro ejus illata me decipere potuit, ut ab exquisitione Dei me revocaret. Exponit autem quomodo non sit deceptus: Vere non sum deceptus; nam renuit anima mea consolari ab aliqua re, nisi a solo Deo, quod est dicere: Omne solatium terrenorum bonorum contempsi, et memor fui Dei solummodo, id est in memoria semper eum habui per fidem, et exercitatus sum in cognitione ejus; ac si diceret: Cum in eum jam fide transiliissem, laboravi ad hoc ut cognitionem mysteriorum ejus haberem: et in hoc exercitio defecit spiritus meus, id est anima mea, id est insufficiens fuit mysteriorum ejus perfecte cognitionem attingere. [Col. 1025C] Exponit quidem quomodo exercitatus est, addendo sic: Dico exercitatus sum, in investigatione cognitionis Dei, et non parum quidem exercitatus: nam anticipaverunt vigilias aliorum fidelium oculi mei interiores, quod est dicere: Ratio mea quae oculus est animae, anticipavit vigilias, id est supergressa est alios fideles vigilantes et sedulos in exercitio cognitionis mysteriorum Dei, ut cum in hoc valde sint seduli, magis illis sedulus fuerim. Et cum anticipando vigilias, tamen defeci, turbatus sum in anima dolore quia deficiebam. Et licet dolerem de defectu, non sum tamen locutus blasphemiam in Deum, sicut multi illud blasphemant quod cognoscere nequeunt; quasi diceret: Licet dolerem me deficere, [Col. 1025D] non tamen indignatus sum ob hoc, aut aliquid locutus contra Deum blasphemiae, et in hoc praescribit nobis formam non esse indignandum, sed patienter sustinendum, si quilibet ad alicujus mysterii cognitionem cito pertingere nequit.

Inde vero mihi patientia illa contigit, ut non essem locutus, quia cogitavi dies antiquos, in quibus Adam et Eva inobedientes facti de perfecta Dei cognitione, quam, si perseverarent, erant habituri, ad defectum pervenerunt, ad quem pariter nos omnes attraxerunt, et annos aeternos, quos per Adam amisimus, id est vitam aeternam in mente habui, quos si habuissemus, non utique deficientes essemus; quod est dicere: Ideo patienter hunc defectum tuli, ne inde murmurarem, quia cogitavi quod merito [Col. 1026A] nobis contigit hoc propter culpam primorum parentum, per quam etiam vitam aeternam amisimus, quam donec recuperemus, incessanter existimemus. Et cogitando hoc, meditatus sum quoque nocte, id est tota vita mea vel nocte, id est etiam in adversitate, in qua plures desistunt ab hujusmodi cogitatione, meditatus sum scilicet an defectum hunc unquam evadere possemus. Cum corde meo agens, quasi cum alia persona, id est mihi in corde meo multa opponens et solvens. Et in hac meditatione exercitabar, id est frequens et sedulus eram. Et non parum exercitabar: sed scobebam [al., scopebam] spiritum meum, id est fodiebam animam meam, scilicet profundam faciebam animam meam valde, investigando: a similitudine foveae, quae fodiendo [Col. 1026B] profunda fit. Quod est dicere: In profundas quaestiones deducebam animam meam: vel si scobere ponitur pro purgare, sicut multi afferunt, sic legitur hoc: Et ut exercitationi meae nulla cogitatio terrena noceret, scobebam spiritum meum, id est purgabam animam 294 meam ab omni sollicitudine saeculari. Ostendit autem in quo meditando exercitatus est, cum sic adjungit: Dico meditatus sum cum corde meo, scilicet sic agendo: Nunquid in aeternum projiciet nos Deus, a perfectione cognitionis suae, a qua per peccatum Adae hic projecti sumus: Quod est dicere: Erimus semper imperfecte Deum cognoscentes, sicut modo sumus? Et num, id est nonne apponet Deus, ut adhuc sit nobis complacitior, id est magis complacens et dilectus? Quod est dicere: [Col. 1026C] Ipse qui jam in nobis ex parte posuit, ut eum diligeremus, et nobis complacitus esset, nonne adhuc in futuro apponet, ut sit complacitior, id est magis et perfecte dilectus, nobis perfecte sui cognitione illustratis?

Quoniam igitur indeterminate dixerat, nunquid projiciet, et non apponet indeterminate, et constet quia multi, omnes scilicet in infidelitate morituri, in aeternum sunt projiciendi, et nunquam eis Deus complacitior futurus sit, determinate de regeneratis quaerit singula singulis reddendo sic: Dixi indeterminate. Nunquid in aeternum projiciet nos Deus a perfectione cognitionis suae? Aut ita determinate possum quaerere: abscindet Deus in finem abscisionis, [Col. 1026D] id est in perpetuum misericordiam suam, scilicet perfectionem cognitionis suae, quae summa misericordia est et beatitudo a generatione prima quae sit secundum vetustatem Adae, usque in generationem secundam eundo, quae fit secundum Spiritum? Quod est dicere: Sicut perfectionem suae cognitionis, quae magna misericordia est, abscindet in finem, id est in aeternum ab infidelibus, qui solummodo generantur prima generatione, quae fit per concupiscentiam carnis, abscindet etiam eamdem cognitionem in finem, et hic scilicet et in futuro a fidelibus, qui generantur secunda generatione per baptismum: Aut obliviscetur misereri Deus? Istud vero ad illud spectat quod supra posuit: Et non apponet, etc. Quod sic legitur: Dixi indeterminate: Nonne apponet [Col. 1027A] adhuc ut complacitior sit? Aut ita determinate possum dicere. Obliviscetur Deus misereri, id est cum Deus jam incoeperit misereri fidelibus, dando eis dilectionem sui, ex parte obliviscetur hanc misericordiam, non perficiendo eam in ipsis, quod est inconveniens maximum, scilicet ut Deus aliquid obliviscatur? Singulis vero singulis redditis, ponit sententiam ad utrumque supradictum spectantem, cum addit: Aut sic dicere possum: continebit in ira misericordias suas, scilicet cognitionis sui et dilectionis perfectionem? Quod est dicere: Cum naturaliter praesto sit ad miserendum fidelibus in futuro: per illuminationem sui perfectae dilectionis et cognitionis, continebit a fidelibus has misericordias suas, ne eis conferat propter iram quam contra genus humanum [Col. 1027B] habet de peccato originali, quod inconveniens videtur.

Quaestionibus his factis, ad solvendum accedit sic: Dico quod meditatus sum cum corde meo opponendo sic: Nunquid projiciet Deus in aeternum nos? Et contra hanc oppositionem dixi hanc solutionem. Nunc coepi. Quod est dicere: Vere non projiciet nos in aeternum: et erit adhuc complacitior. Et inde hoc scio: quia nunc coepi cognoscere; ac si diceret: Pars cognitionis et dilectionis ejus in principio ab eo mihi data arrha et pignus est, quod perfectius cognoscam eum et diligam. Et inde etiam scio; quia perfectius cognoscam et diligam, quoniam haec mutatio est dexterae Excelsi, id est hoc quod mutamur [Col. 1027C] de ignorantia Dei ad ejus cognitionem, et de odio ad dilectionem contingit per dexteram Excelsi, id est per Filium Excelsi Patris et omnipotentis: qui bene dextera ejus dicitur. Per eum enim diabolum debellavit. Quod est dicere: Cum Christus Patris Excelsi Filius, qui tantus est et tam potens, hanc mutationem incoeperit in nobis, haud quaquam dubium est quin eam perficiat in futuro, ut perfecte eum diligamus et cognoscamus. Ostendit igitur unde comprobari queat eum Patrem esse Excelsum addendo sic: Dico dexterae Excelsi. Et ut eum Excelsum 295 et Omnipotentem esse comprobarem, memor fui operum Domini Patris, id est in frequenti recordatione habui, quam gloriose et mirabiliter operatus est a mundi principio, et per hoc eum Excelsum [Col. 1027D] esse mihi apparuit. Ab hac itaque memoria non desistam, sed incessanter memor ero mirabilium operum tuorum ab initio mundi factorum. Haec autem duo commoda mihi inde provenient: quatenus et meditabor in omnibus operibus tuis, adimplendis, et exercebor operando in adinventionibus tuis, id est in praeceptis tuis quae tu adinvenisti. Quod est dicere: Has duas utilitates adipiscar de consideratione mirabilium tuorum, quod meditabor quomodo tua praecepta opere compleam, et prout potero operabor.

Facta interpositione, ut ostenderet per quid comprobaverit Deum Excelsum esse, aequipollenti voce repetit quod supra posuit: Haec mutatio dexterae Excelsi, ut ea occasione in laudem Dei prorumpat sic: Dixi quod nunc coepi, o Deus ad dilectionem et [Col. 1028A] cognitionem tui venire. Et via tua, o Deus, per quam ad tui cognitionem et dilectionem perfectius venimus, in sancto sanctorum Christo nobis est proposita, id est in conformitate ejus. Quod est dicere: Per ejus conformitatem ad te venimus. Ergo quia viam tuam in eo proponis nobis, quis Deus magnus est sicut tu Deus noster existens, a quocunque non reputeris Deus? id est quis a gentibus Deus reputatus est magnus, sicut tu quem nos Deum reputamus? Nullus. Nam tu es Deus qui facis mirabilia, et nullus alius facit mirabilia: Et ecce mirabilia, scilicet notam fecisti in populis virtutem tuam. Quod est dicere: Istud mirabile fuit quod notum fecisti per praedicatores, in populis gentium et Judaeorum Filium tuum, qui virtus tua dicitur: eo quod per eum [Col. 1028B] mirabiliter et potenter operaris. Et ecce aliud mirabile quod in brachio tuo, id est in Filio tuo, dicto brachio, eo quod per eum diabolum expugnas, redemisti passione crucis, populum tuum factum per fidem, populum dico filios effectum, id est qui filii tui per regenerationem effecti sunt. Filios dico Jacob et Joseph, id est Judaicum populum et gentilem. Congrue nimirum per Jacob accipitur Judaicus, per Joseph vero gentilis populus. Jacob namque cum angelo luctando, ab eo percussus uno pede claudus effectus est: et benedictionem suscepit (Gen. XXXII, 24, 25, 29). Sic Judaeorum populus cum Domino luctans; dum ipsius praecepta in irritum duxit, a Domino caecitate percussus, uno pede claudicavit, scilicet intellectu carnalium observantiarum: quo [Col. 1028C] solam litteram intellexit: non etiam ad spiritum, alio tamen intellectu rectus remanens, intellectu videlicet moralium praeceptorum, in quo littera tantum insistenda erat. In parte quoque salvandorum benedictionem adoptivae filiationis suscepit. Joseph quidem augmentatio dicitur Unde per Joseph gentilis populus accipitur, ad augmentum Ecclesiae primitivae de Judaeis adjunctus. Et ecce aliud mirabile, quod per notitiam filii viderunt te fide, o Deus Pater, aquae, quae prius ignorantes erant scilicet gentes, ad similitudinem aquarum inconstantes et diffluae. Ut igitur addat, repetit sic:

Viderunt, inquam, te aquae, et timuerunt; et turbatae sunt abyssi. Praeposteratio. Ac si dicat: et [Col. 1028D] ipsae aquae quae prius in infidelitate erant, ad modum abyssorum profundae, turbatae sunt bona turbatione, et timuerunt de malis actis suis. Et non paucae aquae: sed multitudo sonitus aquarum, id est multae aquae sonantes, id est cum nimio sonitu verborum, Dei praeceptis rebellantes. Dico quod notam fecisti virtutem tuam, et viderunt te aquae. Et id per hoc contigit, quia nubes, id est praedicatores Ecclesiae complures, dederunt vocem praedicationis, per quam aquae ad Dei fidem et notitiam conversae sunt. Posset quaeri: Quare propter praedicatorum vocem aquae turbatae sint, cum ipsi solummodo de Judaeis fuerint? Ad quod sic respondet: Vere propter vocem praedicatorum aquae turbantur. Etenim sagittae tuae transeunt, id est iidem praedicatores sagittae tuae [Col. 1029A] dicti, eo quod eorum praedicatione infidelium corda saucias, transitum faciunt de Judaeis regnum Dei respuentibus, 296 ad gentes. Ostendit vero quousque transeunt, cum addit scilicet: vox tonitrui tui transit, existens in rota, id est in toto orbe: qui, quoniam ad modum rotae rotundus est, per rotam accipitur. Quod est dicere: Vox praedicatorum qui tonitruum dicuntur, eo quod manifeste praedicando mortem aeternam non credituris comminantur, sic transit ut in rota manifesta sit, id est in toto orbe. »Quoniam in omnem terram exivit sonus eorum (Psal. XVIII, 5).« Non autem per solam praedicatorum vocem turbatae sunt et timuerunt aquae; sed etiam terra, id est terrenus populus salvandus ex Judaeis et gentibus contremuit de peccatis, et commota [Col. 1029B] est ad fidem per hoc quod illuxerunt orbi terrae coruscationes tuae, id est manifesta fuerunt omni mundo coruscantia mirabilia praedicatorum ad modum coruscationum aeris, quae in tempore tonitrui lucent. Quod est dicere: Per miracula praedicatorum, terreni commoti sunt. Et sic post commotionem in mari, id est in populo gentili, qui prius omnino Dei notitia carebat: via tua fuit, id est cognitio Filii tui fuit, qui est via per quam ad te venitur, sicut ipse testatur: »Nemo venit ad Patrem nisi per me (Joan. XIV, 6).« Et semitae tuae sunt in aquis multis, id est praecepta tua sunt in multis gentibus, quae dicuntur semitae, eo quod ad similitudinem semitarum carni arctissima sunt. Non dicit viam et semitas Dei esse in gentibus; ut velit innui, hoc [Col. 1029C] non esse in parte salvandorum ex Judaeis: sed ideo de gentibus specialiter agit, ut ea occasione infidelium Judaeorum exsecretur incredulitatem, sic: Dico quod vita tua et semitae sunt in gentibus, quae nihil amplius de te per prophetas audierunt, quibus non tot beneficia contulisti ut Judaeis. Sed vestigia tua, id est praecepta tua et praedicatorum miracula, quae sunt vestigia, per quae pervenitur ad te, non cognoscentur a populo tuo, scilicet ab infideli parte Judaeorum, qui populus tuus esse deberent. Quem tamen populum tuum deduxisti sicut oves, id est de Aegypto in terram promissionis duxisti, in manu, id est in ducatu Moysi et Aaron: utpote oves tuas, scilicet adeo diligenter eos pascens et custodiens, [Col. 1029D] sicut pastor valde diligenter oves pascit et custodit. Ac si dicat: Gentes quas hucusque visus es neglexisse, praeceptis tuis obediunt. Judaei vero increduli, quos sicut oves in manu Moysi et Aaron deduxisti, et quibus alia plurima beneficia contulisti, praeceptorum tuorum et miraculorum praedicatorumque vestigia contemnent: quod utique facere non deberent. Ideo vero Judaeorum incredulitatem detestatur, ut per hoc salvandorum pars ab eorum conformitate retrahatur.



IN PSALMUM LXXVII.

Titulus septuagesimi septimi. Psalmus intellectus Asaph. Quod sic exponitur. Iste psalmus intellectus, id est intelligentiae in quo mysticus intellectus continetur, est Asaph, id est perfecte fidelis Synagogae, [Col. 1030A] agentis ad minus perfectam fidelem Asaph, et enarrantis pristina beneficia patribus eorum a Deo in temporibus antiquis collata. Et in principio hujus psalmi adhortantis eamdem minus perfectam Asaph, ut quae sibi in parabolis et propositionibus loquetur, attente et diligenter audiat, scilicet intelligendo ea beneficia mystice, non ad litteram tantum, sicut patres eorum increduli fecerunt, qui neglectui ea habentes, ad solam litteram intelligentes perierunt. Ideo vero beneficia illa enarrat, ut instruat eos, quatenus quae in priori populo contige unt ad historiam, in Ecclesia quoque contingunt ad figuram. Et sciendum quod, cum psalmus iste, continuatim juxta historiam legendus, in se allegoriam contineat; non tamen aut vix ubique juxta allegoriam continuatim [Col. 1030B] legitur. Notandum sane psalmum hunc, sicut et caeteros, bene ad prophetiam attinere, etsi ad historiam legatur; tum ideo quia fidelis Asaph quae eo tempore nondum erat, a Propheta loqui introducitur, tum etiam quoniam in his beneficiis quae hic historialiter facta Propheta posuit, alia beneficia in Ecclesia futura mystice designavit.

297 Attendite, popule meus, legem meam. Attendite, pluraliter ponit, quia populus nomen est collectivum. Ac si diceret: Tu, fidelis Asaph, minus perfecta, existens populus meus, id est mei modi, quia scilicet et ejusdem gentis sumus, et ejusdem fidei, attende, id est diligenter legem veterem considera, non negligenter ut patres tui veteres. Legem dico jam meam factam per intellectum, id est [Col. 1030C] quam jam meam jure possum dicere, cum eam intelligam, quae aliter tua non erit, nisi eam intellexeris. Quoniam ergo legem indeterminate posuerat, ne hoc modo putaremus quod sic nos ad totam legem intelligendam mitteret, et nihil inde locutus esset, addit: Et ut totam legem veterem exemplo verborum meorum diligenter consideretis, Inclinate aurem vestram eundo in verba oris mei intelligenda. Hoc autem est a similitudine strenui discipuli, qui ut bene docentis verba percipiat, aurem inclinat. Ac si dicat: Diligenter audite verba quae loquor: ut ea mystice intelligendo, caetera quae in lege leguntur historialiter exemplo horum mystice intelligatis. Et necesse est ut attendatis, et aurem inclinetis; [Col. 1030D] nam aperiam os meum in parabolis, id est parabolice loquar per similitudines, scilicet ideo diligenter attendendum, ut quod parabolice dicitur, mystice sentiatur. Et non solum in parabolis loquar; sed etiam loquar propositiones, id est obscuras similitudines ab initio legis veteris incipiendo. Ideoque magis attente considerandum est. In Hebraeo habetur aenigmata antiqua. Unde propositiones accipimus similitudines illas quae intellectu sunt obscuriores, parabolas vero quae manifestiores, quare etiam propositiones dicuntur, eo quod ad quaestionem proponantur. Quia vero parabolae clariores sunt intellectu quam propositiones, innuit cum ponit: Aperiam in parabolis os meum, quasi diceret: Aperte loquar in parabolis. Ut autem attentiores [Col. 1031A] reddat, dicit se ea quae dicet non finxisse, sed a patribus qui viri fuerunt magnae auctoritatis audisse et cognovisse. Dico quod loquar quae non finxerim.

Quanta audivimus et cognovimus ea, et patres nostri narraverunt nobis. Quod est dicere: Haec quae loquemur quae quanta sunt, id est valde magna, patres nostri auctorizabiles viri narraverunt nobis, et nos diligenter audivimus, et mystice cognovimus, et idcirco nobis credendum est. Et haec non sunt occullata a filiis eorum patrum, a nobis scilicet, in generatione altera, id est a nobis diversa. Quod est dicere: Non ea ex invidia occultavimus, quin generationi gentium intimaremus, quae est altera, id est, a nobis secundum originem diversa. Et in hoc eos valde reddit attentos: cum etiam gentes quibus [Col. 1031B] ista beneficia non fuerunt collata, ea audierunt attente. Post hujus versus interpositionem ad hoc quod incoepit revertitur sic: Dico quod patres magna narraverunt nobis. Patres narrantes dico laudes Domini, id est praecepta in quorum observantia Deus laudatur, et virtutes ejus, id est ea beneficia quae quasi per violentiae virtutem operatus esse visus est. Scilicet de maris interruptione, de Pharaonis submersione, et de inimicorum superatione. Et mirabilia ejus quae fecit, id est, beneficia illa quae non quasi per violentiam, sed per solam potentiam operatus est mirabiliter, sicut manna quod pluit, aqua quam de petra dedit, et caetera talia. Ostendit igitur ubi haec narraverunt sic: Vere narraverunt laudes, et virtutes et mirabilia Dei. Nam Deus per ipsos [Col. 1031C] patres et suscitavit in Jacob, id est in populo Judaico testimonium, id est scripta virtutum et mirabilium suorum, quae idcirco testimonium dicuntur, quoniam eum potentem esse testantur, et in Israel, id est in populo Judaico, posuit legem per ipsos patres, id est scripta praeceptorum suorum, quae laudes ejus sunt. Et bene ponit suscitavit, a similitudine rei mortuae quae suscitatur; ac si dicat: Quia miracula et virtutes et praecepta ejus aliter morerentur, fecit ipsos patres scripta conponere, in quibus mirabilia et virtutes et laudes ejus suscitarentur. 298 Et hoc compendiose dicit. Suscitavit testimonium in Jacob, id est ut mirabilia et virtutes suas suscitaret, scripta per Patres posuit in populo Judaico, [Col. 1031D] vel testimonium suscitavit in Jacob, id est scripta carnalium observantiarum, quae testimonium dicebantur, eo quod alia mystica per sui evidentiam in Ecclesia futura testabantur; suscitavit in Jacob, id est posuit in populo Judaico, ad suscitanda praecepta sua, quae in Adae praevaricatione erant mortua. Et legem moralium praeceptorum posuit in Israel. Israel et Jacob pro eodem habet. In quo testimonio, et in qua lege quanta mirabilia et virtutes et laudes mandavit patribus nostris, nota facere ea per scripta sua filiis suis? nobis scilicet. Ac si dicat: Vere narraverunt nobis laudes Dei, et virtutes, et mirabilia. Nam Deus eis praecepit ut scripta nobis relinquerent, in quibus mandavit ut nobis filiis suis nota facerent magna ejus beneficia, scilicet laudes ejus [Col. 1032A] et virtutes et mirabilia: ut per nos ista eadem cognoscat, id est mystice intelligat, generatio altera, scilicet gentilis. Et notandum quod istud fere dixerat superius, ubi dixit quanta audivimus, usque ad narrantes.

Sed in hoc tamen diversum est, quia hic dicit eos haec narrasse mandato Domini, quod superius non dixerat. Non solum vero generatio altera cognoscet: sed et filii qui nascentur ex nobis, et exsurgent, id est attenti erunt in hac cognitione mystice intelligentes: non jacentes, id est non ad solam litteram haec accipientes enarrabunt filiis suis. Per hoc vero eos quibus agit hic, valde reddit attentos, cum eos qui nascituri sunt, praedixit haec non ignoraturos. Et ideo haec eis narrabunt. Ut ponant in Deo spem suam, id [Col. 1032B] est auditis his beneficiis patribus a Deo gratis concessis: nihil a se exspectent, sed omnem spem beneficiorum in Deo ponant. Et non obliviscantur operum Dei, sicut patres obliti sunt, id est non obliviscantur beneficiorum quae in eis Deus est operaturus; quae significata fuerunt per beneficia in patribus antiquis operata, quorum ipsi obliti sunt. Et ut mandata ejus Dei exquirant, id est attente cognoscant et diligant, quae patres neglexerunt. Et ideo quoque narrabunt: Ne filii fiant sicut patres eorum antiqui, scilicet ne fiant generatio prava in moribus, et exasperans Deum in malis actibus sicut patres. Ostendit autem in quo prava fuit, cum dicit: Generatio scilicet quae non direxit cor suum, ut bene [Col. 1032C] de Deo cogitaret: et, id est scilicet, spiritus, id est ratio ejus non est creditus cum Deo, id est cum Dei auxilio bene cogitare, sed per se. Quod est dicere: Crediderunt per se sufficientes esse ad bene cogitandum sine auxilio Dei, et in hoc pravi fuerunt; vel sic: Generatio quae non direxit cor suum ad bene cogitandum, hoc non mutatur. Et si quando bene cogitavit humano more, spiritus ejus cum Deo existens, non est creditus, id est non crediderunt rationi suae, quae bene cogitando cum Deo erat, id est quae placita Deo cogitabat, ut quae rationabiliter cogitabant, opere complerent. Vel sic legi potest de patribus qui fuerunt in tempore Christi. Dico quod filii nostri qui nascentur narrabant filiis suis salvandis, ne fiant sicut patres eorum increduli, qui [Col. 1032D] fuerunt in tempore Christi, scilicet ne fiant generatio prava in moribus, et exasperans Deum suis pravis actibus, de quibus in Evangelio Dominus testatur. »Generatio prava et adultera signum quaerit,« etc. (Matth. XII, 33.) Generatio scilicet quae non direxit cor suum, ut de Deo bene cogitaret, et cum Deo Filio non est creditus spiritus ejus. Quod est dicere: Non credit Filio et sancto Spiritui. Et in hoc innuit quod nec Patri. Pater enim sine Filio et Spiritu sancto non cognoscitur, cum unum sint.

Verumtamen priori sententiae de patribus antiquis qui fuerunt in tempore Moysi, melius videntur sequentia consonare. Dico quod patres fuerunt generatio quae non direxit cor suum. Et non solum illi qui fuerunt inferiores in patribus, sed et illi qui [Col. 1033A] deberent esse filii Ephrem, id est, imitatores Ephrem, filii Joseph, cui benedixit Jacob, sacerdotes scilicet et Levitae, qui, cum potiores essent in populo, 299 et hoc bona vita sua expetere debuissent: ut a Deo more Ephrem benedictionem (Genes. IV, 8) susciperent, intendentes arcum, et mittentes sagittas conversi sunt in die belli. Hoc autem per similitudinem ponit. Scilicet facti sunt similes ignavis, qui ante bellum praeludium facientes, intendunt arcum et mittunt sagittas, minantes se bene pugnaturos, et in die belli postquam ad rem venitur, convertuntur et fugiunt. Tunc enim arcum intenderunt et sagittas miserunt, cum se Deo bene obedituros promiserunt dicentes: Quidquid praeceperit Dominus et Moyses servus ejus audiemus et faciemus (Exod. XIX, 8; [Col. 1033B] XX, 19): at simul ac ad observantiam mandatorum, et ad vitiorum bellum venerunt, illico conversi sunt ad scelera sua. Per Ephrem quippe, quod dicitur fructificatio, sacerdotes et Levitae designantur, qui cum in populo opera bona fructificare debuissent, ut sic essent filii, id est imitatores Ephrem, steriles fuerunt. Istud etiam in Ecclesia accidit. Nam complures in Ecclesia praelati, qui promittunt se viriliter acturos praedicatione et exemplo bonae vitae suae in populo, postquam ad rem veniunt convertuntur. Ipsi vero filii Ephrem esse deberent, scilicet bonorum operum fructificatores. Ostendit autem quomodo conversi sunt in die belli, cum apponit, scilicet non custodierunt testamentum Dei, id est non compleverunt legem Dei, et si in aliquibus pauci [Col. 1033C] custodierunt, in lege ejus noluerunt ambulare, id est in completione legis non fuerunt voluntarie incedentes. Quod est dicere: Ea quae compleverunt non ex voluntate, sed inviti ex timore compleverunt. Et cum ipsi saltem contuitu benefactorum ejus, testamentum Dei diligere debuissent, obliti sunt benefactorum ejus, quae quasi per violentiam operatus est, scilicet de Pharaonis submersione, et caeteris hujusmodi. Et etiam obliti sunt mirabilium ejus, quae ostendit eis, id est quae fecit palam eis. Mirabilia dicit illa beneficia quae non quasi per violentiam, sed per potestatem mirabiliter operatus est: ut de manna et de caeteris hujusmodi. Dico quod obliti sunt mirabilium quae ostendit, scilicet quae mirabilia [Col. 1033D] et beneficia fecit in Aegypto. Et exponitur in qua parte Aegypti, cum addit in campo Taphneos (al., Taneos), scilicet fecit eis benefacta et mirabilia. Taphnis enim civitas est in Aegypto, ubi Deus multa pro eis mirabilia operatus est et benefacta. Et haec mirabilia in Aegypto facta, fecit coram patribus, Moyse videlicet et Aaron, et caeteris ducibus Israel, qui patres dicebantur non secundum generationem, sed secundum paternam quam habebant in subditos affectionem, ac si diceret: Licet illa mirabilia populus ignoraret, tamen sic fecit ea ut coram patribus essent, id est manifestum esset eis quod significarent. Postea igitur enumerat ea quae fecit in Aegypto: cum prius enumeret ea quae fecit post discessum ab Aegypto sic: Dico quod obliti sunt mirabilium quae [Col. 1034A] ostendit eis. Et ecce mirabilia: Quando eos Pharao persequebatur interrupit mare pro ipsis: et per mare interruptum duxit eos. Et ne aquae nocerent eis aliquatenus, statuit aquas maris, id est stare fecit ne fluerent, quasi in utre stant aquae constrictae ne fluendi facultatem habeant. Sic igitur caetera beneficia usque in finem psalmi ad litteram leguntur: quae omnia in suo loco ad litteram exponuntur continue. Sed quoniam in singulis videtur allegoria contineri, pro longitudinis taedio, per singula allegorica videntur exponenda esse mysteria, cum secundum allegoriam difficile sit, aut impossibile psalmum legere continuatim. Quapropter ad eorum quae jam legimus ad litteram allegoriam accedamus, et ab eo loco ubi dictum est, filii Ephrem incipientes, prius [Col. 1034B] aliter quam superius ad historiam hunc versum exponamus, postmodum autem allegoriam attingamus.

Quoniam itaque superius promiserat, Aperiam in parabolis os meum, facta interpositione sui, ut eos quibus agit ad intendenda verba sua redderet attentos, ad loquendas parabolas et propositiones accedit sic: Dixi me aperturum os in parabolis. Et ecce pono parabolas, ab illo loco ubi dico filii Ephrem usque in finem psalmi. Quarum prima est haec: Filii Ephrem, id est imitatores et sequaces Jeroboam, qui fuit de tribu 300 Ephrem. Ideoque dicitur Ephrem non quantum ad nominis interpretationem, intendentes arcum, id est intensam facientes dolositatem suam, et mittentes ab arcu sagittas, id est mittentes [Col. 1034C] ex ipsa deceptione sua deceptorias in proximos laesiones, conversi sunt a Hierusalem et a tribu Juda euntes in Samariam post Jeroboam, volentes esse in die belli potius quam in concordia, id est in rebellionis fervore contra tribum Juda, et contra tribum Benjamin, et paucos ex tribu Levi qui remanserunt Hierusalem cum Roboam rege filio Salomonis de tribu Juda. Et intendendo arcum et mittendo sagittas, non custodierunt testamentum Dei, etc., usque ad coram patribus, quae ut jam superius exposita sunt, hic etiam exponuntur. Hic historia tangitur quae talis est (III Reg. XIV): In tempore Roboam filii Salomonis regis Israel quidam alius ex tribu Ephraim filii Joseph Jeroboam nomine surrexit, qui abiens in [Col. 1034D] Samariam sibi regnum ibi paravit. Quem tribus decem secutae sunt: solummodo vero tribus Juda et Benjamin, cum quibusdam filiorum Levi in Hierusalem remanserunt cum Roboam rege. Illi vero qui cum Jeroboam abierunt dolose se habentes contra proximos, benefacta et mirabilia Dei in tempore suo et in tempore patrum a Deo operata obliti sunt, quorum contuitu a dolositate sua revocari debuissent, et in Hierusalem cum tribu Juda habitare. Per Roboam nimirum in Hierusalem regnantem, qui fuit de tribu Juda, Christus de tribu Juda rex aeternae Hierusalem et terrenae Ecclesiae videlicet, quae jam pacem aeternam in contemplatione videt, accipitur. Per tribum autem Juda et caeteros qui cum Roboam in Hierusalem remanserunt, fideles, Christi membra [Col. 1035A] existentes, qui ei subjici malunt, et in Ecclesia permanere praesignabantur. Per Jeroboam sane qui, relicta Hierusalem, in regione extera sibi regnum paravit, diabolus congrue figuratus est: qui, Hierusalem coelestis consortio per superbiam relicto, in infidelibus ab eadem Hierusalem penitus extraneis regnum per infidelitatem sibi paravit. Per decem vero tribus, quae relicta Hierusalem et Roboam rege suo Jeroboam regi perfido adhaeserunt, haeretici portendebantur, qui Christo rege vero et sancto, et Ecclesiae consortio contempto, diabolo subjiciuntur. Sequitur alia parabola cum dicit. Coram patribus eorum fecit mirabilia in terra Aegypti in campo Taneos, ad litteram ut superius ostendimus. Sic et Deus facit in Ecclesia mirabilia, dum infideles ad [Col. 1035B] viam fidei reducit, et alia innumerabilia operatur. Et haec mirabilia licet ab idiotis ignorentur, coram patribus tamen sunt, id est manifesta fidelibus in Ecclesia praelatis, qui paterna affectione populo praesident. Et haec mirabilia facit in hac terra praesenti, quae est terra afflictionis. Aegyptus quippe afflictio interpretatur. Et in campo Taneos facit, id est in planitie humilis mandati, scilicet, haec miracula: quod infideles ad fidem vocat, facit per planam et intelligibilem doctrinam praedicatorum in humilitate factam, quae non gravis est et obscura ut lex vetus. Unde congrue per campum Taneos intelligitur. Campus enim plana terra est. Taphnis [Thanis] vero humile mandatum interpretatur.

Sequitur alia parabola. Postquam egressi sunt de [Col. 1035C] Aegypto, interrupit Deus mare pro eis, et per siccum duxit eos: et ne eis aquae nocerent, statuit aquas quasi in utre, ne fluerent. Et hoc totum contingit ad historiam, juxta quod legitur: »Filii Israel ambulaverunt per medium sicci maris: aquae autem erant eis pro muro ad dexteram et sinistram (Exod. XIV, 22).« Quod etiam allegorice contingit in Ecclesia. Interrumpit namque Deus mare, id est dividit gentilem populum per doctrinam praedicatorum: ut partem assumat ad salvationem, partem damnandam spernat. Et per fidem et opera bona ducit salvandos ad terram promissionis, scilicet ad patriam coelestem. Et ne aquae, id est infideles difflui 301 velut aqua possint bonos perturbare: statuit [Col. 1035D] ipsos id est constringit sicut aquae in utre constringuntur, ne fluere valeant, nisi ad pincernae libitum. Non sic quidem constringit impios, ut in bonos saeviendi nullam habeant facultatem; sed sic eos Deus permittit ad mensuram saeviendo fluere, ut cum bonos tormentis in corporibus interdum afficiant, nullatenus sibi conformare queant; vel interrumpit Deus Rubrum mare, id est dividit Deus baptisma, ut aliis sit ad salutem, justis scilicet, aliis, qui justi non sunt, ad damnationem. »Multi enim sunt vocati, pauci vero electi (Matth. XX, 16).« Baptisma vero per mare designatur, eo quod ex aqua fit, et in eo vitia delentur, sicut in mari hostes filiorum Israel destructi sunt. Rubrum quidem dicitur, eo quod per Christi sanguinis effusionem consecratum [Col. 1036A] est: et per ablutionem et fidem baptismi ducit suos ad terram viventium. Ne vero sui post baptismi gratiam ab aquis submergantur, id est ne a fluctibus malarum concupiscentiarum ad operationis pravae mortem ducantur, statuit aquas quasi in utre, id est refrenat ipsos concupiscentiarum fluctus per carnis mortificationem, ne praevaleant. Quae mortificatio per utrem congrue figuratur, eo quod uter ex pellibus mortuorum animalium fit. Quod est dicere: Facit suos carnem eorum jejuniis et aliis afflictionibus mortificare: et per hoc concupiscentias eorum refrenat, ne valeant eis praevalere. Sequitur: Et eduxit eos in nube diei. Scilicet postquam mare filii Israel transierunt, e mari egressos duxit per desertum in nube per diem, id est sub nube quae eis esset [Col. 1036B] refrigerium ab aestu diei (Exod. XIII, 21). Et tota nocte duxit in illuminatione ignis, scilicet ne in noctis obscuritate offendicula paterentur, eis illuminationem igneae columnae praecedentis dedit. Similiter quoque suos Deus per hanc vitam, quae ad comparationem vitae aeternae desertum dicitur, incedentes nube a die refrigerat, id est protectione humanitatis suae, quae salutis nostrae causa est a vitiorum aestu et a prosperitatis fervida elatione refrigerat. Interpellat enim jugiter pro fidelibus apud Patrem Christi humanitas, ne aliquo aestu nocivo exaestuent. Juxta illud Apostoli: »Christus Jesus qui etiam interpellat pro nobis (Rom. II, 34).« Congrue nimirum Christi humanitas nubes dicitur, quia suos a vitiorum aestu refrigerat, sicut nube obumbratur diei claritas. [Col. 1036C] Et tota nocte duxit eos in illuminatione ignis, scilicet tota vita ista, quae obscura est, ut nox et perfecta Dei cognitione carens, ducit eos de bono in melius, in illuminatione gratiae Spiritus sancti, qui dicitur ignis eo quod bonos igne charitatis accendat. Sequitur: Interrupit. Quod sic ad litteram jungitur. Non solum autem filios Israel duxit in nube diei, et tota nocte in illuminatione ignis; sed etiam pro eis interrupit petram in eremo per Moysen: ut inde aquas educeret; unde legitur: »Percussit virga bis silicem, et egressae sunt aquae largissimae (Num. XX, 11).« Et postquam petram interrupit adaquavit eos filios Israel plenarie, velut in multa abysso, id est in profundissima aqua potest aliquis pleniter adaquari. [Col. 1036D] Quia vero dixerat eos adaquatos esse, et nondum posuerat aquas de petra emanasse, addit: Dico interrupit petram, et de petra eduxit aquam. Et ne putaremus quod talem aquam inde eduxisset, quae in uno solo loco demoraretur, addit: Et eduxit aquas de ipsa petra tanquam flumina fluentes: et eos cum castra moverent per desertum sequentes, Apostolo testante cum dicit: »Consequente eos petra (I Cor. X, 4).« Quod est dicere: Consequenti eos aqua procedente ex petra. Per petram siquidem a bina virgae percussione interruptam, unde aqua largissima per desertum eos comitans emanavit, unde saturati sunt, Christus, qui petra firma est et solida, signabatur. De quo clamat Apostolus: »Petra autem erat Christus (ibid.).« Per binam virgae percussionem [Col. 1037A] duo crucis ligna praefigurabantur, unum quidem in longum positum, alterum autem in obliquum. 302 In qua cruce Dominicum corpus, quod firmam petram esse diximus, clavis est perforatum, et latus ejus ictu lanceae interruptum. De qua interruptione nobis gratia remissionis emanavit, quae nos per totam hujus vitae eremum incedentes jugiter comitando, spiritualiter satiat, et usque ad mundi finem indesinenter. Qua de re convenienter haec gratia per aquam praesignata est, quae de petra interrupta processit, et per eremum filios Israel sequens corporaliter eos et assidue satiavit.

Sequitur. Et apposuerunt. Quod sic ad litteram continuatur. Dico quod Deus pro eis interrupit petram, et caetera beneficia contulit. Et ipsi filii Israel [Col. 1037B] cum ante haec beneficia peccassent, cum beneficiorum contuitu debuissent a peccato cessare, apposuerunt adhuc peccare ei. Et adeo peccaverunt, quod concitaverunt eum in iram, id est in vindictam: in aquoso, id est in deserto. Ostendit autem quomodo peccaverunt cum addit: Vere Dominum in iram concitaverunt, quoniam et tentaverunt Deum in cordibus suis, id est haesitaverunt in cogitationibus de omnipotentia Domini, sic ut tentando peterent escas animabus suis, id est vitae suae necessarias. Et male locuti sunt de Deo. Dixerunt enim: Nunquid poterit Deus parare mensam, id est plenariam refectionem nobis, in deserto isto, in quo non est aliquis cultus hominum? Vere non poterit. Quod est dicere: Ideo Deum in iram concitaverunt, quoniam eum impotentem [Col. 1037C] esse cogitaverunt, et de eo male locuti sunt ore dicentes haesitando: Poteritne hic nobis dare cibum cum in deserto loco simus? Vere non poterit. Et si ratio eorum aliquando econtrario dicebat eis: Vere Deus poterit dare mensam, quoniam ipse percussit petram et fluxerunt aquae, ipsi econtrario dicebant: Quoniam ipse percussit petram et fluxerunt aquae, et non parvae aquae, sed et torrentes inde inundaverunt, nunquid et, id est etiam poterit, idcirco dare panem populo suo, nobis scilicet? aut si parum panis dederit, poterit parare mensam nobis populo suo? Nequaquam. Quod est dicere: Licet petram percutiens, aquas inde fluere fecerit, non tamen ideo nobis panem ad plenum dare poterit. Et ideo quia [Col. 1037D] ipsi haec dicentes, non crediderunt in Deo, ut potens esset eis dare panem: nec speraverunt in salutari ejus, id est nec spem cibi habuerunt in consideratione salvationis ejus Dei, scilicet non speraverunt quod sicut ex Aegypto salvaverat, ita quoque cibum eis dare poterat. Audivit Deus, id est animadvertit eorum incredulitatem, et distulit vindictam quod statim non punivit. Et quanto magis distulit, tanto magis ignis accensus est in Jacob, id est vindicta augmentata est in filiis Israel, quam si eis peccantibus mox puniret. Et non parum accensa est ira, sed ascendit, id est valde excrevit ira, vindicta scilicet in Israel, id est in Judaico populo. Quod est dicere: Ideo quia sic increduli fuerunt, Deus animadvertit eorum incredulitatem; et differendo poenam tanto [Col. 1038A] magis vindictam suam augmentavit. Et licet eum tentassent, et de eo male locuti fuissent, tamen ut omnipotentiam suam ostenderet, mandavit desuper nubibus existentibus, scilicet nubibus coeli ut pluerent eis manna. Et aperuit januas coeli, id est fecit cataractas cereas, per quas manna descenderet. Et pluit illis manna ad manducandum, et panem coeli dedit eis, id est cibum qui sine labore hominum in coelo, id est in aere creatus est, manna scilicet. Et homo manducavit panem angelorum, id est Judaicus populus homo simpliciter non spiritualis, manducavit illud manna, quod significabat panem angelorum, Christum videlicet, quo spiritualiter angeli reficiuntur. Dico quod panem coeli dedit eis et non parce: sed in abundantia misit eis cibaria, scilicet panem [Col. 1038B] coeli qui cibus eis esset. In alia translatione habetur panem fortium; angeli namque fortes dicuntur congrue ad comparationem nostri, qui debiles sumus. Ipsi namque fortiter Christo vero pane reficiuntur, in ea natura qua Dei verbum est. Caeterum, quia debilitas nostra tanto pane in natura divina et nobis 303 invisibili vesci non poterat: »Verbum caro factum est (Joan. I, 14),« et per carnis suae comestionem »habitavit in nobis (ibid.).« His igitur versibus juxta litteram adaptatis, allegoriam attingamus.

Dixi quod Deus Pater interrupit per passionem petram in eremo. In hac vita videlicet Christum, qui solida petra est, et de cujus interruptione processit remissionis gratia. Et tamen haeretici multi, gratia [Col. 1038C] hac per baptismum suscepta, apponunt peccatis ante baptismum, adhuc peccare ei Deo post baptismum. Et adeo peccant quod eum in iram, id est in vindictam contra seipsos concitant. Et hoc in inaquoso, id est in ariditate cordis; scilicet quia gratia illa nolunt adaquari, Deum sibi iratum faciunt. Et hoc quidem modo post baptismum peccare apponunt. Nam et tentant Deum in cordibus suis, id est de Dei omnipotentia dubitant, utrum scilicet sub panis specie corpus suum dare possit ad comedendum. Et sic tentant, ut tamen petant escas animabus suis utiles, scilicet petant quotidie corpus et sanguinem Domini sola voce non corde, cum dicunt: »Panem nostrum quotidianum da nobis hodie [Col. 1038D] (Luc. XI, 3),« id est corpus et sanguinem tuum. Quod corpus videlicet et sanguis una esca est indivisibilis et incorruptibilis, licet sub specie panis videatur frangi, et a dentibus fidelium conteri. Quod quidem mysterium insolubile est, videlicet quare frangi et conteri videatur, cum indivisibile permaneat: firma tamen fide credendum est. Escas autem pluraliter, illud quod unum est, vocat secundum plurium participationem. Dico quod tentant cogitando. Et tentant quidem, et male de Deo loquuntur ore; dicunt enim: Nunquid Deus potest in deserto, id est in hac vita quam corporaliter deseruit cum coelum ascendit, parare mensam, id est facere panis creaturam mensam, id est corporis sui refectionem? Nequaquam. Quod est dicere: Cum hanc terram [Col. 1039A] deseruerit, et corporaliter et localiter in coelo sit, quomodo panis creaturam quae modo est, potest adhuc parare, ut caro sua efficiatur, quae ante mille annos est? Nullomodo. Cum autem eis a catholicis objicitur: Vere Deus hoc potest facere, cum ipse aliud quod est magis mirabile fecerit, scilicet se petram percuti permisit, unde aqua gratiae spiritualis fluxit. Ipsi econtrario ore nequissimo proferunt: Quoniam percussit, id est percuti permisit petram in passione, seipsum scilicet, et inde fluxerunt aquae gratiae spiritualis, et non parvae aquae, sed torrentes, id est aquae copiosae inundaverunt. Nunquid etc., id est etiam consequitur Deo, quod et panem qui sit corpus suum possit dare populo suo, id est populo fidelium. Aut ita planius dicere possumus: Poterit [Col. 1039B] ideo panem parare mensam, id est facere corporis sui refectionem populo fidelium? Minime. Ac si dicat: Et si per passionem suam remissionis gratiam contulit, non tamen ideo consequitur ut ex pane corpus suum efficiat, quo fidelium populum satiet. Et ideo qui adhuc dicendo non crediderunt in Deo Patre, nec speraverunt in salutari ejus, id est in Christo salvatore a Deo Patre misso, scilicet quia non crediderunt quatenus cooperatione Patris et Filii et Spiritus sancti posset panis Christi corpus confici, Audivit hoc Dominus, id est animadvertit eorum incredulitatem, et tamen distulit poenam corporalem usque in futurum. Et in anima accensus est ignis, id est fervor vindictae suae in Jacob, id est in ipsis haereticis, qui debuissent esse Jacob, scilicet strenui [Col. 1039C] luctatores, et defecerunt. Et non parum accensa est vindicta, sed ira; id est vindicta, ascendit in anima, id est valde crevit in Israel, id est in haereticis qui Israel esse deberent: Deum scilicet videntes, et caeci per superbiam facti sunt. Quod est dicere: Quia noluerunt credere, et si nondum eos in corpore Deus punivit, in anima tamen eos excaecando damnavit. Et inde quia nolunt credere, inexcusabiles sunt. Nam Deus et mandavit nubibus desuper existentibus, scilicet apostolis, qui sunt sublimiores aliis fidelibus, quibus ipsi credere deberent, mandavit, id est praecepit hoc mysterium panis, qui corpus suum efficitur, praedicare, et per nubes aperuit 304 januas coeli, id est apertas fecit Scripturas prius occultas, [Col. 1039D] quae januae sunt coeli, id est introitus occultorum Dei mysteriorum, quae coelum dicuntur, eo quod alta sunt ut coelum, et a pluribus caelantur. Quod est dicere: Per praedicatores Scripturas apertas fecit, in quibus hujusce sacramenti mysterium et caetera mysteria continentur. Non solum autem mandavit nubibus haec pluere, id est haec in Ecclesia divulgare, sed et per nubes pluit illis manna, id est corpus suum ad manducandum, scilicet dedit per praedicatores illis haereticis doctrinam corpus suum manducandi. Manna quidem derivatum est ab Hebraico, quod est manha: Judaei quippe mane in quo primum cecidit surgentes, et illud cadere videntes, admirantes dixerunt: Manhu (Exod. XVI, 15). Quod est dicere: Quid est hoc? Unde quidem congrue corpus [Col. 1040A] Christi manna dicitur. Nam cum prius discipulis dixisset: »Nisi manducaveritis carnem filii hominis, non habebitis vitam in vobis (Joan. VI, 54),« quidam haesitantes dixerunt: Quid est hoc? »Quomodo dare poterit nobis carnem suam ad manducandum?« (Ibid. 53.) Et non solummodo pluit doctrinam illum panem manducandi, sed et panem coeli dedit eis ad manducandum, se scilicet qui panis verus est, quo coelestes spiritus assidue reficiuntur. Juxta quod idem in Evangelio (Ibid., 41) testatur: »Ego sum panis vivus qui de coelo descendi.« Et hunc panem angelorum, scilicet quo angeli satiantur, manducat homo cujusque modi, et fidelis, scilicet et infidelis. Dico quod panem coeli dedit, et hoc non parce sed cibaria corporis sui et sanguinis mittit eis [Col. 1040B] in abundantia, scilicet abundanter quandiu mundus durat. In alia translatione habetur frumentationem misit eis. Congrue nimirum corpus Dominicum frumentum dicitur, eo quod omni pabulo pretiosius existat, sicut frumentum omni messe pretiosius est. Si vero ad litteram legatur, bene manna dicitur frumentum, eo quod ad modum frumenti dulce fuerit et saporum.

Sequitur: Transtulit, quod sic ad litteram jungitur: Non solummodo filiis Israel manna dedit; sed cum ipsi murmurarent, quia carnem non haberent et in Aegyptum ad ollas carnium reverti cuperent, licet manna carnium et omnium ciborum quos optabant haberet saporem, transtulit austrum de coelo, id est, abstulit austrum ventum illum de altiori [Col. 1040C] aere, in quo flabat, qui coelum dicitur, et africum, scilicet austrum, qui africus dicitur, eo quod ex Africa veniat, induxit in aerem proximum terrae. Quod est dicere: Quia dum in alto flaret, idoneus non erat ad deferendas coturnices, quae in terra manent, et in aere proximo terrae volant. Africum de altiori aere sublatum prope terram flare fecit, ut impetu suo coturnices de terra illa in qua abundant, afferret. Vel si dicamus austrum et africum duos ventos esse, sic legetur: Transtulit austrum de coelo, id est abstulit penitus austrum de aere, qui ad hoc officium inutilis erat: et induxit africum ventum illum, qui ad hoc erat idoneus. Et hoc fecit in virtute, id est in potestate sua. Omnipotens enim est. Hoc [Col. 1040D] autem dicit ad exprobrationem eorum qui non eum omnipotentem esse judicant. In alia translatione habetur: Transtulit eurum de coelo, qui ad negotium hoc ineptus erat, caeteraque hujus versus non mutantur; et per negotium africi pluit super eos carnes abundanter sicut pulverem, id est ad similitudinem pluviae, super eos carnes fecit cadere large ut pulverem. Exponit autem quas carnes, cum subdit: et pro scilicet volatilia pennata, coturnices videlicet pluit super eos abundanter sicut arenam maris. Non dicit pennata quod volatile sit aliquod non pennatum, sed per hoc Dei potentiam commendat, cum volatilia pennata ita cadere faciebat, ac si pennis essent carentia. Et ut majus esset Dei beneficium non oportuit illa volatilia cadentia quaerere longe a castris. [Col. 1041A] Nam ceciderunt in medio castrorum eorum, et circa tabernacula, id est circa castra eorum, scilicet et in medio ceciderunt, et foris juxta castra. His tribus versibus ad litteram adaptatis, ad allegoriam fiat accessus. Dixi quod 305 Deus per praedicatores pluit doctrinam comedendi corpus suum. Et ut etiam eis alia praecepta plueret per eosdem, transtulit de coelo austrum, id est abstulit de mysterio sublimis contemplationis praedicatores qui sunt ferventes igne charitatis et fidei: ad similitudinem austri, qui calidus est ventus, et a calida regione veniens. Et induxit in terram africum, illos eosdem, scilicet induxit in terrenos, ut eis praedicarent. Auster et africus eosdem notant, uterque namque a calida regione venit. Vel si dicamus: Eurum transtulit de caelo, erit ac si [Col. 1041B] diceret: Praedicatores qui sunt lucidi in sublimi Dei cognitione, qui designantur per eurum qui a lucida mundi plaga venit, ab oriente scilicet, abstulit de contemplationis studio ut praedicationi vacarent. Et eos existentes africum, id est in charitate fervidos allegavit in curam praedicationis. Et hoc fecit in virtute sua, id est in potentia sua. Et postquam induxit eos in curam praedicationis, per ipsos praedicatores, pluit super eos, id est haereticos et fideles etiam carnes. Et ponit pluralem pro singulari, carnes videlicet pro carnem. Cum dicit super eos, innuit quod de sursum venit doctrina illa, ac si diceret: Pluit super eos carnem, id est doctrinam incarnationis Verbi Dei. Carnem dico existentem sicut pulverem, id est levem in omni virtute et [Col. 1041C] opere bono, et immunem ab omni humore peccati, sicut pulvis est levis et sine humore, et non solum carnem pluit, sed et volatilia pennata, id est omnia praecepta salubria quae sublimant fideles ad coelestia, sicut pennae volatilia. Et ipsa praecepta ceciderunt, id est desuper venerunt in medio castrorum eorum, id est in aperto, in medio, scilicet civitatum eorum quae castra dicuntur, eo quod ad similitudinem castrorum transitoriae sunt: et aliquando ceciderunt circa tabernacula eorum, id est circa domos in quibus breviter habitant, et ad horam ut in tabernaculis. Quod est dicere: Aliquando praedicaverunt praecepta salubria private in domibus ut auditores attraherent, aliquando cum idoneum esset praedicaverunt in manifesto in medio civitatum.

[Col. 1041D] Sequitur: Dico quod Deus pluit filiis Israel manna et volatilia, et ipsi manducaverunt ea, et non ad mediocritatem, sed saturati sunt nimis, id est comederunt ad ingluviem: et licet ad ingluviem comederent, tamen desiderium eorum attulit eis, et non in parte, sed adeo quod non sunt fraudati, id est diminuti a desiderio suo. Quod est dicere: Quidquid desiderabant eis contulit. Et quia escam a Deo cum tentatione petierant, et cum ingluvie comedebant, adhuc erant in ore eorum escae, id est adhuc comedebant manna et volatilia, et ira Dei venit super eos, id est indilate vindicta Dei descendit, ut juste opprimeret eos. Exponit quomodo, cum subdit: Et ipsa ira occidit pingues eorum, id est superbos qui ex pinguedine prosperitatis arrogantes erant. Et [Col. 1042A] tot ex ipsis occidit quot electos ex Israel Moysen, scilicet et caeteros praelatos et sanctos impedivit quod non possent iter agere, disturbati eorum funere: vel impedivit orationem electorum, id est inefficacem fecit ad modum rei impeditae, ut cum scilicet pro eis orarent, non impetrarent: et cum caeteri qui superstites fuerunt, castigati esse debuissent, ne peccarent in consideratione supradictorum mirabilium, et hujusce vindictae, tamen in omnibus his consideratis, id est in considerando haec omnia peccaverunt adhuc, et non crediderunt Deum futurum ultorem in mirabilibus ejus, id est in consideratione mirabilium ejus. Quod est dicere: Cum in consideratione supradictorum mirabilium credere debuissent, Deum ultorem futurum, tamen credere [Col. 1042B] noluerunt ut cessarent. Et ideo dies eorum in unitate existentium defecerunt. Quod est dicere: Via eorum defecit ut morerentur, quia vani erant. Vel sic: Defecerunt in morem aliquorum in vanitate natorum. Quod est dicere: Ita mortui sunt, ut in vanum et sine qualibet utilitate viderentur esse nati, et non tarde defecerunt 306, sed anni eorum defecerunt cum festinatione, id est indilate, dies et anni, idem hic sunt. Cum autem Deus occideret eos, illi qui superstites erant, timore coacti, quaerebant eum precibus, et revertebantur poenitendo de peccatis, et veniebant ad eum promissione obedientiae. Et hoc diluculo, id est studiose, a similitudine clientium, qui circa negotium Domini studiosi diluculo surgunt. Et tunc rememorati sunt, quod obliti erant in prosperitate, [Col. 1042C] scilicet quod Deus adjutor est eorum, contra instantia pericula, et Deus excelsus, id est omnipotens redemptor eorum est, qui eos scilicet de manu Pharaonis et de mari Rubro redemit. Et tunc dilexerunt eum in ore suo, id est more simulatoris. Quod est dicere: Protulerunt verba simulatoria, quae ad dilectionem pertinere videbantur. Et ore diligendo, mentiti sunt ei in lingua sua, id est simulatoria, promittendo se eum diligere. Hoc autem exponit quomodo mentiti sunt, cum addit: Dico quod in ore dilexerunt; Cor autem eorum non erat rectum: scilicet non erat cum eo Deo concors, ut illud vellet quod Deus. Rectum autem esset, si cum eo esset. Nec fideles habiti sunt bene operando, in testamento [Col. 1042D] ejus, id est in promissione quam ei fecerunt. Quod est dicere: Bene operati non sunt, ut in promissione sua fideles essent. Ipse autem Deus cum juste posset de eis ulcisci, misericors est in sui natura. Et propitius fiet peccatis eorum, quantum ad reliquias eorum in fine mundi, scilicet propitius fiet in fine mundi peccatis nasciturorum adhuc, et non disperdet eos, id est non destruet posteros, sicut disperdidit patres incredulos. Hic per lyptoten intelligitur, quod salvabit eos, et quoniam si omnes patres interfecisset, filii non nascerentur quibus propitiaretur. Adeo abundavit misericordia, ut averteret iram, id est vindictam suam a patribus, et non sic averteret quod nullum interficeret, sed ita quod non accendit omnem iram suam, ut omnes perderet. [Col. 1043A] Ac si dicat: Partem occidit, partem autem ad creandum filios quibus misereretur in futuro dimisit, et ut misericordia abundaret, recordatus est quod caro sunt, id est carnalis materiei sunt et fragilis, et pronae ad peccandum: et ideo fragiles quod spiritus, id est ratio eorum est vadens, id est a Deo recedens per peccatum, et non rediens per se. Quod est dicere: Recordatus est quod ratio eorum potest a Deo per se recedere, sed minime, nisi Dei gratia reducente, redire. Non dicit recordatus, quod unquam fuisset oblitus, sed quoniam occidendo eos in parte videbatur oblitus.

Horum duodecim versuum littera pertractata, allegoria attingatur. Dico quod panem angelorum manducat homo quisque, et fidelis et infidelis. Et manducant, [Col. 1043B] inquam, fideles et infideles, et saturantur fideles ex eo, infideles vero minime, scilicet replentur per illum panem angelorum re sacramenti, scilicet unione Ecclesiae et perfectione virtutum: et quia hic re sacramenti satiantur, afferet eis desiderium eorum, scilicet vitam aeternam in futuro, quam per sacramentum adipisci desiderant: et non parce afferet desiderium eorum, sed adeo plene, quod non fraudabuntur, id est non diminuentur a desiderio suo, sed plenius obtinebunt quam desiderent. Dico quod manducantibus qui saturantur afferet desiderium eorum. Hos autem qui saturari nolunt punit hic indilate. Nam cum adhuc escae sint in ore ipsorum, ascendit ira Dei super eos. Quod est dicere: In ipsa etiam comestione, multiplicatur ira Dei in oppressione [Col. 1043C] eorum ipsos interius excaecando, quia irreverenter comedunt et indigne. Non solum autem ira Dei ascendit super eos, puniendo interius, sed et corporaliter occidit pingues eorum superbos, scilicet qui superbe et sine reverentia ad hujus sacramenti comestionem accedunt. Unde dicit Apostolus: »Ideo multi inter vos infirmi et imbecilles, et dormiunt multi (I Cor. II, 3)« dormitione mortis. Et pro eorum occisione impedit electos Israel, scilicet Ecclesiae praelatos, facit impeditos 307 compassione illorum quos occidit, cum nequeant eis orationibus subvenire. Vel sic: Non solum subditos si pingues sint punit, sed et electos Ecclesiae si pinguescant impedit, vel morte corporea vel [Col. 1043D] diminutione virtutum, cum eos ideo exercet. Hoc autem ponit ad correctionem et subditorum et praelatorum. Cum autem illi qui non occiduntur castigari deberent, consideratione vindictae talibus malis exhibitae et respectu mirabilium quae Deus in eis operatus est, ut superius ostendimus, tamen adhuc peccant in omnibus his consideratis, id est cum haec omnia considerent, et non credunt Deum ultorem futurum, in mirabilibus ejus consideratis, scilicet cum talia, ut ostendimus, sciant eum mirabilia operatum fuisse, non tamen firmiter credere videntur eum potentem ad ulciscendum esse.

Et ideo sicut caeteri dies caeterorum de quibus hic proxime egimus defecerunt, dies quoque eorum superstitum in vanitate existentium deficiunt, id est [Col. 1044A] moriuntur, quia vani sunt. Vel sic: Deficiunt dies eorum ut in vanitate nati esse videantur, et sine utilitate, cum sic moriantur, et non defecit eorum vita tarde, sed anni eorum, id est vita eorum deficit cum festinatione, id est cito moriuntur. Et cum Deus occidit eos, superstites quaerunt eum orando ut parcat, et revertuntur ad eum, promittentes obedientiam si pepercerit; et diluculo, id est studiose veniunt ad eum per poenitentiam: et quod per superbiam obliti erant rememorantur, Scilicet rememorantur, quia Deus adjutor est eorum ad bene cooperandum, et Deus excelsus Redemptor eorum est per mortem crucis, et tunc diligunt eum in ore suo, id est in ore fallaci: scilicet dicunt se diligere Deum, et lingua sua mentiti sunt ei, id est mentiuntur ei [Col. 1044B] lingua fallaci, quae eorum est non Dei. Cor autem eorum non est rectum, id est iniquum est, scilicet non est cum eo Deo in bona voluntate particeps. Nec habentur fideles, id est veraces in testamento ejus, scilicet non operantur bene, ut fideles sint in promissione quam ipsi baptismo fecerunt, sub patrinorum testimonio. Dico quod ipsi sunt infideles: Ipse autem Deus cum pro eorum falsitate juste posset eos omnes perdere, misericors est naturaliter ut non irascatur, et propitius fiet peccatis eorum, in futuro ea indulgendo, et non disperdet eos in futuro, ceu promerentur; sed clementer eos salvabit, et ne in futuro eos aeterna perdat morte, abundat hic misericordia, ut avertat hic iram, id est vindictam suam, ne eos corporaliter interficiat, sed eis parcendo [Col. 1044C] locum poenitentiae tribuat. Ne vero sic videretur iram avertere, ut nec flagellis transitoriis eos afficeret, determinat hoc cum addit: Et sic dico avertet iram, ut non accendat omnem iram suam, id est non ostendat omnem vindictam quam jure posset ostendere. Ac si dicat: In parte se de eis vindicat, castigando eos flagellis transitoriis pietate paterna; in parte vero parcens est, ne interficiat. Et ut erga eos abundet misericordia, recordatur quia caro sunt, id est carnales et fragiles, et quia spiritus, id est ratio eorum est per se vadens, id est a Deo recedens peccando, et non rediens per se poenitendo, nisi hoc ipsum Dei gratia conferat ut poeniteat. Et quoniam sic eos considerat esse fragiles, avertit ab eis iram [Col. 1044D] et clementer parcit. Non dicit recordatur ideo quod unquam Deus obliviscatur, sed cum quosdam vindicando interficit videtur oblivisci; cum vero aliis parcit, videtur recordari. Per hoc autem quod dicit, Domini iram avertere, et recordari fragilitatis humanae, Dei misericordiam commendat, et auditores humiliat, cum eos adeo esse fragiles ostendat.

Sequitur: Quoties, etc., usque ad Et tentaverunt et exacerbaverunt Deum excelsum. Quod sic ad litteram adaptatur: Dixi quod peccaverunt tentando Deum in cordibus filii Israel 308 ut peterent escas animabus suis; et Deus attulit eis desiderium suum, et vindicavit se postea de eis: et ipsi timore conversi, iterum peccaverunt, et ipse iterum misertus est. Et ipsi tamen se non castigaverunt, ut postea [Col. 1045A] cessarent. Sed quoties peccando exacerbaverunt eum in deserto, scilicet in deserto post mare Rubrum multoties peccando, Deum qui naturaliter dulcis est, sibi acerbum fecerunt; et non parum exacerbaverunt, sed adeo quod in iram, id est in vindictam concitaverunt eum, quod quasi quadam vi coegerunt in inaquoso peccantes, id est in deserto, ubi multum esset locus timoris, cum ibi eos manna pasceret, et aqua de petra vi potentiae ejus elicita potaret. Et hoc modo eum in iram concitaverunt, quia aversi sunt de Deo ad peccatum, et tentaverunt Deum, id est diffiderunt de potentia ejus, haesitantes an posset eos liberare de manu imminentium inimicorum Madianitarum, scilicet et caeterorum, et sanctum Deum Israel, id est Judaici populi exacerbaverunt, [Col. 1045B] male operando, vitulum conflatilem faciendo, et ei caput inclinando, et caetera opera mala agendo. Quod quidem minime deceret, ut eum operibus malis exacerbarent, qui sanctus est, et obedientes sibi sanctificare potest. Cum autem non debuissent Deum tentare, haesitando de potentia ejus, et recordando qualiter eos redemit de manu tribulantis eos Pharaonis, et quas plagas dedit in Aegypto pro eis.

Non sunt recordati manus, id est potentiae et auxilii ejus, manus dico in eis exhibitae in die qua redemit eos de manu tribulantis, id est de potestate Pharaonis, qui eos diversis tribulationibus affligebat, et non sunt recordati signorum quae posuit in Aegypto, sicut posuit in Aegypto signa sua. Ac si [Col. 1045C] diceret: Sciebant quidem Deum signa illa fecisse, sed non sic certe recordabantur, ut ipse gloriose posuit; scilicet non sic recordabantur, ut eorum contuitu de potentia ejus ulterius non diffiderent. Dico quod signa sua in Aegypto posuit, et non parva signa, sed prodigia, id est magna mirabilia sua, id est sibi congrua cum ipse magnus esset et potens posuit in campo Thaneos [Taphneos] in Aegypto, scilicet a parte quidem totum designat. Caeterum Taphnis vel Taphnae, ut jam diximus, civitas est ubi pro eis multa prodigia operatus est (Ezech. XXX, 18). Et ecce prodigia scilicet et flumina currentia eorum Aegyptiorum, et imbres, id est aquas de cisternis, quas de pluviis collegerant ad usum bibendi propter [Col. 1045D] inopiam fontium, convertit in sanguinem, id est fecit sanguineas, ne biberent eas ad refectionem. Ubi habemus imbres, beatus Ambrosius ponit pluviales aquas, et post hoc prodigium, misit in eos coenomyiam, id est misit contra eos, ut eos affligeret, maximam multitudinem muscarum, et comedit eos, id est frequenter momordit. In Hebraeo habetur omne genus muscarum; sed cum ponit coenomyiam, a parte totum denotat, et post hanc plagam misit in eos, scilicet Aegyptios, ranam, id est ranarum copiam, et disperdidit eos, id est dispersos fecit. Non enim cohabitare poterant propter nimiam ranarum affluentiam, quae eos sordidabat. Et post haec dedit fructus eorum aerugini ad consumendum. Aeruginem quidem vult beatus Hieronymus esse quoddam genus [Col. 1046A] vermium, quod latenter per arborem serpens, fructus cum foliis omnino consumit, quos vulgo canillas dicimus. Caeterum Augustinus dicit aeruginem nocentem nebulam esse, quae fructus perdit. Volunt quidam aeruginem esse brucum, et post haec dedit labores eorum locustae, scilicet messes quas laborando paraverant, dedit locustarum multitudini ad devorandum; et occidit vineas eorum in grandine, id est destruxit fructum vinearum in percussione grandinis, et moros eorum in pruina. Per moros quidem omnes alias arbores designat. Quod est dicere: Fructum mororum et caeterarum arborum perdidit, 309 per nimiam pluviam, et post tradidit jumenta eorum grandini, ad percutiendum, et possessionem eorum, id est domos et caetera eorum igni ad comburendum. [Col. 1046B] Hanc quidem plagam de igne, Moyses in Exodo cum caeteris plagis non posuit. Sed cum multa alia praetermisisse eum palam sit, creditur et hanc praetermisisse, quam propheta non minoris auctoritatis existens quam Moyses, apposuit, Spiritu sancto revelante.

Et ut universaliter dicam: Misit in eos iram, id est maximam vindictam indignationis suae, id est, parvae vindictae suae subsecutivam. Et ne videretur hoc esse dictum intransitive, scilicet ut idem esset ira et indignatio, exponit cum adjungit, indignationem scilicet misit in eos, id est parvam vindictam, destruendo minores res eorum, et post, iram, id est majorem vindictam destruendo chariores res ipsorum, et post tribulationem, id est, multo majorem [Col. 1046C] vindictam occidendo ipsorum partem, et omnem hanc immissionem, indignationis, irae, et tribulationis, operatus est per angelos malos, id est per officium diabolorum. Haec aut de malis angelis ponit, ut Aegyptiorum miseriam augmentet, cum ab eisdem dicat eos afflictos, quorum obeditores erant, et per hoc quoque auditores a subjectione revocat diabolorum. Ostendit quoque ordinem vindictae suae sic: Dico quod hanc immissionem fecit per angelos malos, per quorum, scilicet officium fecit viam, id est amplitudinem irae suae semitae prius existenti. Ac si dicat: Cum prius vindicta sua stricta esset ad modum semitae, fecit eam amplam ad modum viae. Per hoc quidem ostendit quod prius parva fuit ira, [Col. 1046D] postea vero magna, et per hoc nos instruit ne parvam ejus vindictam negligamus, ne forte majorem incurramus. Ostendit ergo per partes majorem vindictam, cum ponit sic: Scilicet non pepercit eis a morte animarum eos auferendo. Quod est dicere: Interfecit eos interius in animabus, excaecando eos et indurando, ne filios Israel vellent dimittere. Unde legitur: »Induratum est cor Pharaonis, non vult dimittere populum Domini (Exod. VII, 9).« Et quia in animabus interfecti populum nolebant dimittere, jumenta eorum in morte conclusit, id est in morte finivit verberatione grandinis. Hoc autem et si superius dictum sit, ubi posuit, tradidit grandini jumenta, tamen hic aliud ponit, nec tamen superius plane intelligi potuit, quod jumenta interfecisset [Col. 1047A] quod hic quidem plane ponit. Ostendit autem majorem vindictam per partes, cum adjungit: Et percussit omne primogenitum in terra Aegypti, scilicet nocte illa in qua filios Israel eduxit de terra Aegypti: occidit omnia majora natu, tam de hominibus quam de bestiis. Et prius percussit in tabernaculis Cham, id est in Aegypto ubi manserunt in tabernaculis filii Cham, primitias omnis laboris eorum, id est omnes primas et praecipuas fruges quas cum labore paraverant; vel primitias laboris, id est messes quae magis paratae erant ad maturandum, unde magis afflicti fuerunt, quam si viliores aut tardiores percuterentur.

Dico quod Aegyptios tot et tot modis afflixit, et populum suum filios Israel videlicet abstulit a potestate Aegyptiorum, sicut oves, id est utpote oves [Col. 1047B] suas scilicet quibus curam insumebat, sicut pastor curam ovium habet: et eos filios Israel in deserto existentes, quod est inter mare Rubrum et Aegyptum, per desertum illud duxit, tanquam, id est utpote gregem suum. Repetit autem quod dixit, perduxit, ut addat: Et deduxit eos, inquam, per desertum; et hoc in spe evadendi et ita quod non timuerunt inimicos: Et inimicos eorum Aegyptios operuit mare et interfecit; et eos filios Israel de mari liberatos induxit in monte sanctificationis suae, id est Hierusalem que in monte sita est: quam ipse sanctificavit: montem, inquam, quem acquisivit dextera, id est potentia ejus ad opus filiorum Israel. Et quia ipsi aliter in monte illo non possent libere habitare, [Col. 1047C] ejecit a facie, id est a praesentia, et per instantiam eorum expulit gentes, quae in monte illo habitabant, Jebuseos, scilicet et caeteros, et, gentibus ejectis, divisit eis filiis Israel 310 terram promissionis sorte per tribus, et in funiculo distributionis per familias. Dico quod gentes ejecit, et in tabernaculis eorum, id est in domibus ipsarum gentium, fecit inhabitare, id est diu manere tribus Israel.

Et horum itaque versuum septemdecim serie ad litteram exposita, allegoria ostendatur. Dico quod Deus ab infidelibus et ab haereticis avertit iram suam, recordando quod caro sunt et spiritus vadens et non rediens. Et tamen cum cessare deberent, contuitu misericordiae Dei, quoties exacerbant eum in deserto, id est in ariditate cordis, scilicet [Col. 1047D] quia deserti more steriles se faciunt a bono, et aridos a gratia spirituali. Et non parum exacerbant, sed adeo quod in iram concitant eum, id est in vindictam cogunt eum contra seipsos in inaquoso, id est in ariditate cordis. Desertum et inaquosum idem sunt, et vere concitant eum in iram per ariditatem suam. Nam et conversi sunt a bono ad malum et tentaverunt, id est tentant Deum diversis haeresibus, haesitando de eo, et exacerbant male operando Sanctum Israel, Deum scilicet qui Sanctus sanctorum est, et qui sanctificat omnes qui non negligunt esse Israel. Et cum deberent recordari auxilii quod eis impendit in baptismo, et per hoc a malo cessare, non recordantur, sic ut cessent manus, id est auxilia ejus, manus dico ejus auxilia in die qua redemit [Col. 1048A] eos in baptismate, de manu tribulantis, id est de potestate diaboli, qui eos tribulabat ducendo per illicita. Et non recordantur eum posuisse signa in Aegypto, sic ut posuit signa sua, id est mirabilia in humano genere; quod erat Aegyptus, id est afflictum per originale peccatum. Ac si dicat: Non nego quidem quin aliquo modo recordentur; sed non recordantur sic ad plenum et gloriose. Dico quod signa sua posuit, et non parva signa, sed prodigia, id est maxima et mirabilia signa. Et haec signa posuit in campo Thaneos, id est per planam et humilem doctrinam apostolorum. Magnum enim fuit et prodigiosum, quod per apostolorum doctrinam quosdam ex massa perditorum elegit, et caetera plurima prodigia fecit. Quod si bene ad memoriam [Col. 1048B] reducerent, non Deum qui clementer eos elegit exacerbarent. Et ut peccando ad Aegyptum reverti metuerent; non recordantur quam vindictam Deus accipiat de his qui in Aegypto remanent, scilicet quid et convertit flumina quorumdam eorum, id est scripta philosophorum, quae dicuntur flumina, eo quod ad modum fluminum fluant in posteros, in sanguinem, id est in mortem, et imbres, id est verba ea, quae dicuntur imbres, eo quod cito transeunt ad similitudinem imbrium, qui cadentes cito absorbentur et deficiunt, in sanguinem, id est in mortem, ne bibant ipsa flumina et imbres, id est ne reficiantur eis ad utilitatem, ut quilibet potu reficitur ad utilitatem. Per sanguinem mors accipitur, eo quod saepius in morte sanguis effunditur. Quasi dicat: Philosophi [Col. 1048C] adhuc existentes in Aegypto, de diversis erroribus suis, scripta et verba faciunt, quae sibi ad salutis refectionem esse credunt, per quae caeteros interficiunt; sed Deus convertit eis in mortem ipsa scripta, et verba eorum, scilicet ut non bibant ea. Non dico quidem quod non bibant ad mortem; sed non bibant, id est non sint eis refectio salutaris, quod opinantur, sicut potus refectio salutaris est bibenti.

Et in quosdam qui sunt in Aegypto, mittit Deus coenomyiam et comedit eos, scilicet subtrahendo auxilium gratiae suae, permittit eis dominari omne genus terrenorum desideriorum; quae eos interius mordent multis sollicitudinibus, sicut coenomyia [Col. 1048D] mordet exterius. Unde quia mordent, congrue per coenomyiam accipiuntur. Et in quosdam, scilicet in poetas et sophistas, permittit venire ranam quae disperdet eos scilicet inutilem garrulitatem, quae per ranam recte designatur, quae garrula est; quae garrulitas disperdit eos, id est dispersos facit et diversos, scilicet ut poetae quidem in fabulis, sophistae vero in argumentationibus sint valde contrarii. Et si fructus aliqui bonorum operum sunt in quibusdam manentibus in Aegypto, cum sine bonis 311 operibus difficillime vita cujuslibet pessimi inveniatur, fructus illos dat Deus aerugini, id est consumi, et ad interitum duci permittit ab aerugine, scilicet ut quia aerugo eis dominatur, omne bonum opus in eis annihiletur. Si secundum Hieronymum [Col. 1049A] aeruginem pro canillis accipiamus: per aeruginem quae latenter serpens paulatim, comedendo fructus omnino consumit, luxuria intelligitur, quae quasi furtim subintrans, et paulatim miserum corpus occupans, si quod bonum opus in eo sit, illud ex toto destruit. Sine castitate enim, nemo Deo placebit. Sive si aeruginem brucos dicamus, intelligemus eodem modo luxuriam, eo quod brucus fructus consumat. Si vero, juxta Augustinum, aerugo nocens nebula et occulta dicatur, quae fructus occat et absumit, per aeruginem superba in mente gloriatio de bonitate accipitur, quae virtutes et bonum opus omne suffocat. Et labores eorum dedit locustae, id est bona opera quorundam in Aegypto infidelitatis existentium; in quibus laboraverunt permittit ad nihilum [Col. 1049B] redigi, per temeritatem eis dominantem quae per locustas intelligitur, eo quod temere incedunt, non habentes ducem ut examen apum. Et percussit in grandine vineas eorum, intransitive dictum est. Ac si ponat: Quosdam in Aegypto manentes, qui vineae esse deberent, fructiferi scilicet in operibus bonis, sicut vineae, in uvis permittit percuti a grandine, et eorum fructus destrui, videlicet a desperatione aeternorum bonorum, quae per grandinem convenienter accipitur. Grando nimirum est aqua quae in nubibus coeli congelatur. Unde sane desperatio dicitur grando. Nihil enim aliud est desperatio quam bonorum coelestium spei congelatio. Qui vero desperat, inutiliter aliquid boni operatur. Et moros eorum permittit percuti in pruina, id est quosdam [Col. 1049C] qui fructiferi esse deberent in bonis operibus, ad similitudinem mororum quae fructiferae sunt permittit uri, et eorum bona opera consumi, si qua sunt ab odio contra proximum, quod aufert charitatis ardorem, sicut pruina mane quam vulgo frimam dicimus, aufert solis fervorem. Ideoque odium recte pruina dicitur. Unde Joannes dicit: »Qui odit fratrem suum, homicida est. Et scimus quoniam omnis homicida non habet vitam in se manentem (I Joan. III, 15.)«

Et tradidit jumenta eorum grandini, id est destructioni, quae per grandinem accipitur, eo quod grando messes et fructus quassando destruit. Et hoc est intransitive positum, ac si diceret: Quosdam de his [Col. 1049D] qui in Aegypto sunt, ex toto destruit, qui irrationabiliter se habent, et nimis voluptuose, ut jumenta. Et possessionem quorundam, eorum, scilicet opera bona quae ipsi possident, tradit igni ad destruendum, id est permittit annihilari per nimium irae fervorem, quae eis assidue dominatur. Dico quod de quibusdam hanc vindictam accipit, ut eis ira dominetur, et in quosdam emittit aeruginem, et caeteros aliis modis, ut ostendimus, punit. Et ut universaliter dicam: In eos omnes qui Aegyptum relinquere nolunt, mittit Deus iram, id est magnam vindictam indignationis suae, parvae vindictae suae subsecutivam. Hoc autem ne videatur intransitive dictum, exponit cum addit, scilicet indignationem mittit in eos, id est parvam vindictam, et iram, id est majorem, et tribulationem, [Col. 1050A] id est multo majorem, et immissionem hanc vindictae per angelos malos, id est per officium diabolorum operatur. Exponit autem per similitudinem ordinem vindictae, cum adjungit: Per quorum angelorum officium, viam, id est amplitudinem facit semitae irae suae, id est parvitati vindictae suae. Quod est dicere: Cum prius vindicta ad modum semitae parva sit et stricta, ipse per angelorum malorum officium magnam et amplam eam facit. Et ostendit quomodo prius semita sit, cum addit: Vere prius semita est; nam prius non parcit eis, a morte animarum earum, liberando eos. Hic per lyptoten intelligitur quod prius interficit eos interius in animabus excaecando. Ostendit 312 etiam quomodo vindictam amplam faciat ut viam, cum addit: [Col. 1050B] Et postquam in animabus interfecti sunt, concludit, id est finit in morte corporali jumenta eorum, id est ipsos Aegyptios jumenta existentes irrationabiles scilicet ut jumenta. Vel sic: Dico quod viam fecit semitae irae suae, et hoc modo quidem facit iram amplam ut viam, quae prius stricta est ut semita. Nam non parcit eis, ut a morte animarum eos liberet, sed interficit eos in anima excaecando, et finit in morte, id est interficit jumenta eorum, scilicet mansuetudinem et caeteras virtutes, si quae in eis sunt, per superabundantiam vitiorum: quae virtutes per jumenta designantur, eo quod mansueta animalia sunt, et quae sustentacula sunt hominum, ut jumenta. Et non solummodo ignobiles interficit, sed et percutit morte omne primogenitum in terra Aegypti, [Col. 1050C] id est omnes illos qui sunt digniores et praecipui in terrena Aegypto. Primogenitum pro digniori ponit, eo quod primogenita esse soleant digniora.

Et antea quam digniores morte corporis percutiat, ne aliquid boni sit in eis, quod salutis esse causa possit, destruit primitias omnis laboris eorum, id est permittit annihilari per superabundantiam malorum, omnia praecipua et bona opera in quibus laboraverunt, in tabernaculis Cham, id est in primogenitis in terra Aegypti qui sunt tabernacula Cham, id est habitacula callidi hostis diaboli, qui emphatice Cham dicitur, id est calliditas. Et ab omnibus his vindictis, aufert Deus populum suum qui reliquit Aegyptum, sicut oves suas, id est utpote illos de quibus [Col. 1050D] habet curam sicut pastor de ovibus. Et quosdam de populo suo, qui licet egressi de Aegypto infidelitatis, nondum tamen pervenerunt ad mare Rubrum, id est ad gratiam baptismi, sed adhuc sunt in deserto quod est inter Aegyptum et mare Rubrum, id est cum tantummodo, ut catechumeni notitiam habeant fidei, et adhuc sint in sterilitate bonorum operum, quorum nullus potest aliquid nisi post baptismum adipisci, ducit per desertum ad mare Rubrum, ne redeant ad Egyptum, tanquam gregem suum, id est utpote illos qui jam grex ejus per fidem existunt. Et adducit eos de deserto sterilitatis ad baptismum, in spe salvationis positos. Et postea non timent Pharaonem, id est diabolum, et inimicos eorum, id est peccatum originale, et actualia quae egerunt, operit mare, [Col. 1051A] id est destruit baptismum. Et post baptismum inducit eos in montem sanctificationis suae, id est in Ecclesiam, ut sint ejus filii, quam ipse sanctificando excelsam in virtutibus fecit ad modum montis. Montem, inquam quem acquisivit morte sua, dextera ejus, id est Filius ejus. Per hoc autem nos obnoxios Deo reddit, quandoquidem morte sua nos acquisivit. Vel quem acquisivit dextera, id est potentia dexterae ejus. Et ut secure in monte habitent, et sine perturbatione, ejecit a facie eorum gentes, id est propellit vitia ab eorum praesentia, ne possint eis dominari: quae dicuntur gentes propterea, quia maxima est eorum multitudo; gentem quippe dicimus, maximam hominum multitudinem. Et dividit eis terram promissionis, scilicet dona Spiritus sancti, et hoc sorte, id [Col. 1051B] est gratis. Sorte sane pro gratis ponitur, eo quod illud quod datur sorte, datur gratis. Dona nimirum sancti Spiritus per terram promissionis designantur, eo quod gratis a Deo donentur, sicut terra promissionis gratis filiis Israel data est. Dico quod dividit eis gratis dona Spiritus sancti, et hoc inaequaliter, sed in funiculo, id est in mensura distributionis, ut uni quidem magis, alii vero minus, prout vult, distribuat. Unde Apostolus dicit: »Unicuique nostrum data est gratia, secundum mensuram donationis Christi (Ephes. IV, 7).« Funiculus quidem pro mensura ponitur, eo quod funiculo terra soleat mensurari.

Et ejectis vitiis facit habitare, id est damnari in tabernaculis, id est in habitaculis eorum vitiorum, [Col. 1051C] tribus Israel, id est congregationis fidelium qui sunt videntes Deum in contemplatione, quod est dicere: Facit ipsos factos Israel esse inhabitatores, id est dominatores, id est rectores 313 sui ipsius, qui prius erant habitacula vitiorum, id est sub jugo vitiorum. Sequitur. Et tentaverunt, et caetera usque ad finem psalmi. Quod sic ad litteram jungitur: Ostendi quod Deus filios Israel deduxit per desertum, et induxit in montem sanctificationis, et caetera multa beneficia contulit. Et ipsi tamen adhuc tentaverunt, haesitando an posset eos ab inimicis qui in circuitu erant circumquaque liberare, et exacerbaverunt Deum excelsum contra seipsos. Et hoc modo quidem exacerbaverunt: Et, id [Col. 1051D] est scilicet non custodierunt testimonia, id est praecepta ejus, quae sub testimonio Moysi eis dederat. Et contemnendo ejus praecepta, averterunt se a Deo, Et non servaverunt pactum, quod cum eo pepigerant, cum promiserunt, quod omni tempore ipsi obedirent, si gentes a facie eorum ejiceret: Et quemadmodum patres eorum conversi sunt in arcum pratum, id est ad similitudinem infidelium patrum suorum, qui Deum offenderunt assidue, postquam eis beneficia multa contulerat, conversi sunt in similitudine pravi, id est inertis arcus. Nam sicut arcus pravus cum prius intenditur, aliquantulum ejicit; postea vero paulatim remittendo, ex toto deficit; sic et ipsi prius in praeceptis Dei valde promissionibus intensi, et aliquantulum operati, paulatim remittendo [Col. 1052A] ex toto defecerunt. Quod dicit: non custodierunt testimonia ejus; et averterunt se, idem est; sed ad cumulum miseriae eorum inculcat. Sed cum dicit: Non servaverunt pactum, ostendit eos hoc promisisse; et in hoc gravius notat quam si non promisissent. Et cum dicit conversos esse in arcum pravum, ad similitudinem patrum innuit eos incepisse, et ad similitudinem patrum defecisse. Quod gravius est quam non incipere. Et concitaverunt eum in iram, id est coegerunt ad vindictam in collibus sacrificando ritu gentium: collibus dico suis, id est a se inventis, non a Deo praeceptis. Praeceptum enim erat in lege, ne quis in collibus propter locorum immunditiam Deo sacrificaret: sed solum in templo, aut in tabernaculo, aut in loco aliquo ad [Col. 1052B] hoc opus consecrato. Ipsi vero in collibus ritu gentium immolabant, et quod pejus erat, non Deo, sed sculptilibus suis, id est idolis a se factis. Et in sculptilibus suis, id est in sacrificiis idolorum suorum provocaverunt, id est vi coegerunt eum ad aemulationem, id est ad nimiam iram.

Audivit enim Deus, id est animadvertit Deus eos sculptilibus sacrificasse: quod ipsi non putabant. Et ideo sprevit eos, et redigit Israel valde ad nihilum, id est filios Israel permisit redigi ad nimiam destructionem, per instantiam Philisthaeorum, et caeterorum circunstantium inimicorum. Et hoc modo quidem permisit eos redigi ad nihilum, quia repulit tabernaculum Silo, id est contempsit tabernaculum, inquam, suum, quod erat in Silo civitate; in quo [Col. 1052C] tabernaculo arca erat, et ubi sibi a populo sacrificabatur: tabernaculum, inquam, suum, id est sibi consecratum, non idolis, ubi ipse habitavit. Et ne videretur in tabernaculo localiter habitasse, determinat cum addit: In hominibus, scilicet habitavit in tabernaculo in sacrificantibus ibi Judaeis non localiter, sed secundum inhabitantem gratiam inhabitavit, quandiu homines fuerunt, rationabiliter se habentes ut homines; ac si dicat: Quia se inhoneste habuerunt, et eos et eorum sacrificia sprevit, et etiam tabernaculum in quo sacrificabant, licet sibi dedicatum esset. Per hoc autem quod pro eis tabernaculum sprevisse dicit, eos valde odibiles fuisse innuit. Et illis spretis, tradidit in captivitatem virtutem [Col. 1052D] eorum, id est arcam quae in tabernaculo erat, cujus praesidio in bellis fortes erant, ideoque virtus eorum dicebatur, capi permisit ab Allophylis in maxima Silo civitate in qua erat eam capientibus (I Reg. IV, 11), ne arca postea Judaeis esset causa virtutis. Et pulchritudinem eorum tradidit in manus inimici, Philisthiim scilicet. Pulchritudinem arcam dicit, quam et virtutem vocavit: sed aliud denotat, scilicet eam fuisse causam, 314 quare pulchri interius in virtutibus adeo fierent, cum ei cultum ad honorem persolverent. Ne igitur ejus causa pulchri ulterius essent eam per Philisthaeorum instantiam eis abstulit. Et ablata arca, conclusit populum Judaicum prius suum in gladio, id est permisit finiri morte in percussione gladii Philisthaeorum [Col. 1053A] (I Reg. IV, 10). Dico populum, et ut vehementius dicam, haereditatem suam, id est illos quos prius excoluerat ut haereditatem sprevit, et occidi permisit. In hoc autem gravius eos notat, cum prius dicat charissimos fuisse, postea vero malo merito suo vilissimos exstitisse. Et ostendit a partibus quomodo populum occidi permisit, cum addit: Vere sprevit. Nam juvenes eorum filiorum Israel, qui fortiores erant ad praeliandum, comedit, id est comedi permisit ignis, id est fervor irae Dei. Quod est dicere: Quoniam eis erat nimis iratus, eorum juvenes ab inimicis permisit occidi. Et virgines eorum partim occisae, partim vero stuprum passae, non sunt ab aliis lamentatae; ac si dicat: Tanta ergo fuit persecutio, quod non fuit otium flendi virginum mortem et raptum. [Col. 1053B] Sacerdotes eorum ceciderunt, id est mortui sunt, in gladio, id est in persecutione gladii, et non sunt lamentati, Ophni videlicet et Phinees filii Heli sacerdotis (I Reg. IV, 11), eo quod per ingluviem meliora sacrificii frusta subripuissent. Et viduae eorum partim occisae, partim incestum passae non plorabantur.

Et post tantam persecutionem tandem excitatus est, id est excitatus visus est Dominus, miserendo eis, prius existens, tanquam dormiens, id est similis dormienti, dum eos affligi permitteret. Et non similis leniter dormienti, sed tanquam potens crapulatus a vino, id est similis cuilibet potenti, qui a vino crapulatus, et nimio somno oppressus, non providet [Col. 1053C] domui, etsi fiat in ea tumultuosus hostium assultus. Et excitatus percussit inimicos suos Philisthaeos, qui non ad ejus vindictam, sed potius ad contumeliam filios Israel persecuti fuerant, in posteriora, id est in podicibus eos morbo gravissimo percussit, ut putrescere faceret. Et per hanc percussionem, dedit eis sempiternum opprobrium. Haec enim percussio eis a Judaeis frequenter ad maximum opprobrium improperata est. Et postquam adepta misericordia, filii Israel regem sibi dari a Deo poposcerunt, ex aliqua duodecim tribuum, repulit Dominus tabernaculum Joseph, id est maximam multitudinem tribus Joseph, quae potior videbatur, contempsit, ne de ea regem eligeret. Tabernaculum pro multitudine ponit, eo quod ibi exercitus multitudo soleat demorari. [Col. 1053D] Ostendit ergo a digniori parte, Deum tribum Joseph contempsisse. Vere tribum Joseph repulit, ne de ea regem eligeret. Nam et, id est etiam tribum Ephraim filii Joseph non elegit, ut de ea regem acciperet, quae dignior pars erat tribus Joseph; sed elegit tribum Juda, ut de ea regem acciperet. Et non elegit aliquem locum in quo habitaret de aliqua aliarum tribuum, ut locus ille esset caput regni; sed montem Sion elegit quem dilexit: Hierusalem scilicet elegit ut esset caput regni; quae designatur a parte scilicet per montem in quo sita erat turris Sion. Et post aedificavit, id est aedificari fecit sanctificium suum, id est tabernaculum sanctum, quod fuit ante templum a David rege factum in terra quam fundavit, id est quam firmam et stabilem fecit in [Col. 1054A] saecula, id est in aeternum, in Hierusalem scilicet. Hoc autem de significanti Hierusalem dici non potest, ut sit fundata in saecula, cum postea fuerit destructa; sed de Ecclesia significata per Hierusalem dictum, est etsi caetera verba videantur juxta historiam esse posita. Cum autem ponit hoc quod ad historiam legi non potest, innuit psalmum istum non ad historiam legendum esse simpliciter. Dico quod sanctificium aedificavit: Sanctificium dico sicut unicornium, id est utpote unicornium. Quod est dicere: Tale sanctificium, in quo sibi unicornes sacrificabant: fideles scilicet Judaei qui unicornes dicti sunt, eo quod unum cornu habebant, id est fidem unius Dei firmam, et in altum tendentem, ad modum cornu quae res firma est, et in altum excrescens. Dico quoniam elegit [Col. 1054B] 315 tribum Juda, ut inde regem acciperet, et ex ipsa tribu elegit David servum suum, id est David per omnia sibi obedientem ut servum. Et sustulit, id est sublimavit eum de gregibus ovium acceptum. Ne vero videretur de illud causative esse positum, ut saepius habetur, addendo determinat sic: Scilicet accepit eum de hoc quod erat post fetantes, id est post oves patris sui Jesse pascens eas (I Reg. X, 19): pascere, id est ad pascendum Jacob servum suum. Quod est dicere: Ad hoc eum de pastore elegit, ut rex factus pasceret Jacob servum suum, id est recte gubernaret pastorio jure Judaicum populum Domini servum. Et quia dixerat servum, ne videatur eum depressisse, addit, et Israel, inquam, id est Judaicum populum haereditatem suam existentem, id est quem Dominus [Col. 1054C] procurat utpote suam haereditatem. Dico quod Dominus ad hoc eum elegit ut pasceret, et ipse bene pavit eos in innocentia, id est in exemplo innocentiae cordis sui, dando scilicet eis in se exemplum innocentiae. Et deduxit eos de bono in melius, in intellectibus manuum suarum, id est in rationibus operum suorum. Quod est dicere: Dedit eis exemplum bene operandi per opera sua quae non temere operatus est, sed per rationabiles intellectus.

Horum igitur 14 versuum litteratura exposita, allegoriam eorumdem attingamus. Dixi quod Deus aufert fideles suos qui sunt populus suus a damnationibus quas ipsi patiuntur, qui in Aegypto remanent: et quoniam inducit eos in montem sanctificationis, [Col. 1054D] et caetera beneficia eis confert. Et ipsi tamen, cum a Dei tentatione et exacerbatione contuitu tanti beneficii cessare deberent ulterius, secundum quosdam tentant adhuc Deum per varias haereses: et exacerbant Deum excelsum operibus suis. Et hoc modo scilicet exacerbant, quia non custodiunt testimonia, id est firma praecepta ejus testimonio apostolorum data scilicet non custodiunt, ut eorum jussu a malis operibus desistant. Et negligendo praecepta ejus, avertunt se ab eo eundo post diabolum. Et cum promiserint in baptismo se nunquam Deum deserturos, per hoc quod se avertunt, in eo non servant pactum ejus, quod secum pepigerunt, se illi semper obedituros, si eis peccata originalia et actualia remitteret: sed, quemadmodum patres eorum, [Col. 1055A] convertuntur in arcum pravum, id est ad similitudinem antecessorum infidelium, quorum filii dicuntur: non secundum generationem, sed secundum erroris imitationem, convertuntur in similitudinem pravi, id est inertis arcus, qui cum prius intenditur aliquantulum trajicit, et paulatim ad defectum venit. Sic et ipsi prius circa baptisma parum operantes, post ex toto deficiunt.

Exposito hoc qualiter eum exacerbant, exponit quoque qualiter tentant, cum adjungit: Dico quod tentant. Et hoc modo tentant, quod in iram quidam concitant eum, qui in collibus suis, id est in haeresibus suis quae a sublimi superbia procedunt dum novi et subtiles videri quaerunt. Ideoque per colles designantur qui sublimes sunt: et quidam provocant [Col. 1055B] eum ad aemulationem, id est ad nimiam iram in sculptilibus suis, id est in sacrificatione sculptilium suorum. Quod est dicere: Vere Deum tentant. Nam dum post baptisma quidam se haeresibus implicant, quidam autem idolis iterum sacrificant, Deum esse impotentem ad ulciscendum reputant. Sed tamen Deus haec audit, id est animadvertit, et spernit eos, quos prius charos habuit, et adeo spernit quod valde redigit, id est redigi permittit ipsos qui prius erant Israel, ad nihilum sanctitatis quam prius habebant. Vel ad nihilum, id est ad massam peccatorum, per quam veniunt ad nihilum sanctitatis. Et exponit quomodo spernit, sic: Dico quod redigi permittit ad nihilum, propter mala merita [Col. 1055C] eorum: et per hoc redigi permittit ad nihilum, quod repellit a gratia sui, tabernaculum Silo, id est abruptionis. Silo enim interpretatur abruptio scilicet eos qui prius erant tabernaculum, in quo ipse spiritaliter manebat: repellit a gratia sui, quia se ab eo abrumpunt per haeresim et idololatriam et malam operationem. Et quia dixerat tabernaculum, et non addiderat suum, repetit ut addat sic: 316 Tabernaculum, inquam, suum, ubi habitavit secundum inoperantem gratiam, in hominibus scilicet habitabit, id est tandiu fuerunt ejus tabernaculum, et in eis habitavit, quandiu homines fuerunt, id est rationabiliter se habentes. Et postquam eos repellit, tradit, id est tradi permittit virtutem eorum in captivitatem, scilicet liberum arbitrium eorum quod prius erat [Col. 1055D] firmum, et, ut ita dicam, virtuosum, permisit captivari, id est infirmum et impotens ad bene agendum fieri, ad similitudinem captivi qui virtute sua nequit uti.

Et pulchritudinem interiorem innocentiae et caeterarum virtutum eorum permittit esse in manus inimici, id est in potestate diaboli. Quod est dicere: Pro malis meritis eorum, permittit Deus per impetum diaboli annihilari in eis innocentiae pulchritudinem, et liberi arbitrii virtutem, ut nequeant illo uti sicut prius. Repetit autem aequipollentibus vocibus, quod dixit: repulit tabernaculum Silo, ut per partes ostendat, sic: Dico quod tradit in captivitatem virtutem eorum, et hoc modo, conclusit populum suum in gladio, id est concludit in vindicta sua illos, qui [Col. 1056A] prius erant populus suus. Quod est dicere: Comprehendit eos in vindicta sua, a similitudine illius qui in carcere concluditur. Quia gladio fit vindicta. Gladius pro vindicta ponitur. Dico populum, et, ut majus quid dicam, haereditatem suam spernit, id est illos qui prius erant sua haereditas spernit: concludendo eos in gladio. Quanto vero eos ostendit fuisse chariores, tanto eos innuit cum spreti sint, esse miseriores. Ostendit ergo per partes vindictam quam de eis sumit, sic: Vere concludit eos in vindictam: Nam juvenes eorum comedit ignis, id est eos qui prius erant juvenum more fortes scilicet in virtutibus, permittit consumi, et eorum virtutem annihilari per ignem concupiscentiae qui dominatur eis. Et virgines eorum, id est illi qui prius erant more virginum in [Col. 1056B] fide et innocentia incorrupti, cum consumuntur a vitiis, non lamentantur ab Ecclesiae praelatis. Quod est dicere: Adeo in reprobum sensum et in profunditatem vitiorum adducuntur, quod nulla cura est de eis, Ecclesiae pastoribus, neque de eorum pernicie, quam divino judicio vident contingere, lamentantur. Et etiam sacerdotes eorum, qui praecipui esse deberent, et alios exemplo suo ad vitam adducere, malis operibus suis exigentibus cadunt a sanctitate quam prius habebant, in gladio, id est in vindicta excaecationis Dei. Et viduae eorum non plorantur scilicet multi inter ipsos, qui prius fuerunt similes viduis, mortuo in eis mundo, cui adhaeserant ut mulier marito, apostatantes facti a sanctitate et perfectione illa malis meritis suis cadunt, et ad hoc [Col. 1056C] vitiorum deveniunt, quod de eorum damnatione a fidelibus non ploratur.

Notandum de perfectorum damnatione ideo agi, ut per hoc illos qui minus perfecti sunt, a peccatis exterreat: quandoquidem illi qui adeo perfecti sunt ut sacerdotes sint, vel juvenes, vel virgines, vel viduae dicantur, sic malis meritis suis adeo excaecantur. Ostensa igitur quorundam qui post baptismum ad vitia revertuntur justa damnatione, ne videretur aliquis in peccata post baptisma recidentium salvari non posse, et sic auferretur locus poenitentiae, quorundam recidentium salvationem ostendit, cum adjungit sic: Dico quod Deus repellit, et in gladio populum suum concludit, qui post baptismum eum tentat et exacerbat. Et tamen secundum [Col. 1056D] quosdam eorum salvandos excitatur Dominus, reducendo eos ad se: Dominus dico existens tanquam dormiens, id est similis dormienti, secundum maximam eorum partem quam concludit in gladio, ut superius ostendi. Et non similis leviter dormienti, sed existens tanquam potens, id est tanquam princeps aliquis crapulatus a vino, id est valde ebrius, qui graviter dormiens domui suae nullam curam impendit. Dico excitatur, et hoc modo scilicet in quibusdam excitatur. Percutit stimulis poenitentiae eos, inimicos suos existentes male vivendo. Dico percutit eos, et percussione scilicet tendente in posteriora saecula, id est tali percussione quae postea durat per omnem aetatem 317 eorum. Et quia hoc obscure dixerat, exponit, cum addit: Dico quod eos percutit in posteriora; [Col. 1057A] quod est dicere: Opprobrium sempiternum dat eis, ut quandiu vivunt, opprobrium de peccatis suis habeant et poeniteant. Quoniam igitur de quorundam Deum tentantium et exacerbantium damnatione, et de quorundam egerat salvatione, et hoc non determinaverat qui sint qui perdantur, qui vero salventur, determinat hoc cum subjungit: Dico quod quosdam percutit stimulis poenitentiae. Et idem repellit a sui gratia tabernaculum Joseph, id est illos qui cum prius ejus tabernaculum essent, in quibus habitavit; efficiuntur Joseph, id est similes Joseph: ut sicut ille venditus in Aegyptum fuit, ita ipsi per carnalium voluptatum pretium, quas amplectuntur, sese in Aegyptum vendant, id est in afflictionem perditionis aeternae. Quod est dicere: Illos qui perseveranter [Col. 1057B] voluptatibus acquiescunt a se repellit: juxta quod legitur: »Caro et sanguis regnum Dei non possidebunt (I Cor. XV, 50).« Et quia multi sunt qui tametsi voluptatibus non vacant, tamen juste a Deo aliis malis meritis suis repelluntur, addit: Et non eligit ad salvationem tribum Ephrem, id est universaliter omnes impios, qui sunt similes tribui Ephrem, relinquentes scilicet Ecclesiam et perseverantes in diaboli subjectione, sicut tribus Ephrem legitur Hierusalem reliquisse, et in regno Jeroboam contra Dei voluntatem perstitisse. Et idem eligit tribum Juda, id est multitudinem confitentium, id est laudantium Deum perseveranter, et opere, et ore, et corde. Juda quippe confessio interpretatur. Tribum Juda dico factam per gratiam Dei montem, id [Col. 1057C] est in virtutibus sublimem, et Sion, id est aeterna speculantem. Quem montem dilexit, ideo quia mons est et Sion. Et ex ipsa tribu aedificavit sanctificium suum, id est sanctum templum suum in quo habitet, scilicet Ecclesiam ex eis constituit. Sanctificium dico fundatum in terra, id est in similitudinem terrae quam fundavit firmam et immobilem, usque in omnia saecula ista duraturam. Scilicet firmam facit eam et immobilem, ad similitudinem terrae, quod firmum elementum est, id est immobile et diu mansurum.

Dico quod sanctificium suum aedificat fundando illud in Ecclesia: Sicut, id est utpote sanctificium unicornium, id est tale sanctificium quod ex unicornibus [Col. 1057D] constat, et ex sanctis viris, scilicet qui ideo dicuntur unicornes, eo quod unam bonae voluntatis et charitatis concordiam firmam, et ad coelestia tendentem habeant, ad similitudinem cornu quod firma res est, et ad superiora tendens. Et quia ad hoc sanctificium aedificandum nullus prophetarum et caeterorum fidelium idoneus fuit, elegit ad hoc opus ex massa fidelium David servum suum, scilicet Christum verum manu fortem, servum suum secundum humanitatem, scilicet sibi fideliter obedientem, et in nullo resultantem. Et sustulit, id est sublimavit eum, de gregibus ovium, id est de multitudine quorundam fidelium Judaeorum apostolorum scilicet et caeterorum, qui tantummodo ejus notitiam habebant. Quod est dicere: De notitia paucorum [Col. 1058A] Judaeorum fidelium sublimavit eum, adducens in notitiam gentium. Quoniam autem dixerat, sustulit, et verbum istud significat ablationem, ne videretur eum a notitia apostolorum abstulisse, cum innocentiam gentium adduxit ut determinet, addit: Dico abstulit eum de gregibus ovium, scilicet accepit eum de hoc quod erat post fetantes, id est regens doctrina sua apostolos a similitudine pastoris qui regit oves post eas incedens. Dicuntur quidem apostoli congrue fetantes, eo quod fetus Deo faciunt, dum fidelis filios Deo per doctrinam pariunt. Quod est dicere: Cum ipse in notitia esset paucorum fidelium, inde eum accepit, id est in cognitionem gentium et dominationem protelavit. Cum vocat illos quos prius regebat fetantes, innuit quoniam eos non deseruit. Injustum [Col. 1058B] enim esset, cum fetantes essent, eum eos deserere. Dico quod David elegit pascere, scilicet, id est ad pascendum doctrina et exemplo, Jacob servum suum, id est gentilem populum fortem contra vitia luctatorem, 318 et in omnibus ei obedientem. Per Jacob quidem illi designantur, qui adhuc in activa sunt vita viriliter luctantes. Et pascere Israel haereditatem scilicet suam usquequaque, id est perfectos contemplationi vacantes: quia jam sunt haereditaria possessio Domini. Dico quod elegit eum ut Jacob et Israel pasceret. Et ipse pavit eos in innocentia, id est in exemplo innocentiae cordis sui et deduxit eos de bono in melius in intellectibus manuum suarum, id est in exemplo operum suorum: quae non temere fecit, sed rationabilibus intellectibus. Quod [Col. 1058C] est dicere: Fecit eos sibi conformes in innocentia, et intellectibus rationabilibus, unde procederent bona opera, quae per manus designantur, eo quod manibus operemur.



IN PSALMUM LXXVIII.

Titulus septuagesimi octavi. Psalmus Asaph. Quod sic exponitur: Psalmus iste est Asaph, id est fidelis congregationis martyrum, videntium persecutionem Ecclesiae maximam compassive dolentium, quaedam Ecclesiae membra debilia per timorem tribulationum ab impiis incorporari; quaedam vero fortissima quia cedere nolunt infidelibus interfici, et eorum sanguinem viliter ut aquam effundi, et morticina eorum inhumane bestiis et volatilibus tradi. [Col. 1058D] Unde fideles opprobrium sunt vicinis, et illusio inimicis. Orat etiam fidelium collectio ne Deus eos permittat causa peccatorum suorum in tribulationibus deficere, ut aliis det exemplum orandi, ne deficiant in tribulatione. Concessive etiam agit de quorumdam adversariorum suorum damnatione perdendorum, et de salute quorumdam orat salvandorum. Hoc autem quod Ecclesiae tribulationem ostendit, ea utilitate facit, ut posteros instruat, si eis tribulationes pro Christo inferantur, non debere graviter ferre, cum hoc idem audiant fideles primitivos pertulisse.

Deus, venerunt gentes, id est gentiliter viventes sive Judaei sive Gentiles, scilicet nationes impiae et crudelissimae venerunt impetu barbarico in haereditatem [Col. 1059A] tuam in Ecclesiam scilicet. Et quia non determinaverat ad quid in Ecclesiam venissent, ne putaretur ad bonum eos in eam venisse, ostendit quid in ea venientes effecerunt cum addit: Dico venerunt, et venientes polluerunt conformando sibi quosdam, qui erant prius sanctum templum tuum. Et interficiendo fortiores, posuerunt Hierusalem, id est Ecclesiam in custodiam, id est in similitudinem custodiae pomorum, scilicet in similitudinem cujuslibet vilissimi tugurii siti in pomeriis, in quo solent manere custodes, qui poma custodiunt antequam colligantur; quibus collectis, tugurium illud deseritur. Sic et Ecclesia collectis multis fidelibus per mortem deserta fit et vilis. Non solum autem Hierusalem desertam fecerunt per mortem fortissimorum [Col. 1059B] fidelium; sed etiam quod valde inhumanum est, posuerunt morticina, id est mortua corpora servorum tuorum, quae crudeliter interfecerunt, escas volatilibus coeli, et carnes sanctorum tuorum pro te occisorum, escas bestiis terrae. Quod est dicere: Non solummodo crudeliter eos occiderunt, sed quod crudelius est, eos occisos in corpore, volatilibus et bestiis ad comedendum posuerunt. Non dicit volatilibus coeli et bestiis terrae ad differentiam; sed cum addit coeli et terrae, notat eorum intentionem saevissimam scilicet quod ad hoc eis morticina exponebant, non solummodo ut inde reficerentur; sed ut ea frustratim per terram et aerem dispergerent, ne a Christianis colligerentur. Et nullum respectum damni aut misericordiae in eorum morte [Col. 1059C] reputaverunt; sed effuderunt sanguinem eorum viriliter, et sine respectu damni alicujus, tanquam aquam in cujus effusione neque misericordia aliquis movetur, neque damnum aliquod reputatur. Et non in 319 uno solo loco eorum sanguinem effuderunt, sed et in circuitu Hierusalem, id est circuitu totius mundi, ubicunque est Hierusalem, id est Ecclesia. Quod est dicere: Ubique terrarum effuderunt, quia ubique terrarum dilatata est Ecclesia. Et non paucos occiderunt, sed tot quot non erat fidelium conventus superstes qui sepeliret, id est non supererant tot fidelium, qui sufficere possent ad sepeliendum corpora occisorum.

Et sic viliter et sine ultione manifesta, tuos permittis [Col. 1059D] interfici; nos residui et superstites, facti sumus opprobrium, id est causa opprobrii vicinis nostris, id est illis qui jamjam ad fidem exemplo nostri accedere volebant, scilicet eis opprobrium est quod unquam nobis conformari voluerunt. Et his qui sunt in circuitu nostro id est qui sunt in elongatione, infideles usquequaque et ad fidem nullatenus accedere volentes, facti sumus subsannatio per gestum nasi, ut corrugent nares ad derisionem nostri; et illusio per verba, ut contumeliosa verba in nos evomant. Quod est dicere: Derident nos et gestu et verbis. Subsannare, est nasum ex alicujus despectu corrugare.

Ut vero postea solvat; ex nimia compassione, sic quaestionem facit: Dico quod sic viliter nos permittis affligi, et in hoc videris iratus. Et usquequo, Domine, [Col. 1060A] irasceris, id est usque ad quem modum erit haec ira tua in nobis? Quod est dicere: Ad quid deveniet in nobis haec ira? Irascerisne in finem, id est ex toto, ut penitus nos perdas? Sequitur solutio sic: Vere non irasceris in finem, sed zelus tuus, id est haec persecutio, quae non est zelus, scilicet videtur zelus, cum tamen sit summa misericordia, accendetur in nobis velut ignis, id est ad similitudinem ignis, scilicet sicut ignis auro adhibitus, sordes si quae in eo sunt expiat, et ei nitorem subministrat; sic et ignis tribulationum in nobis non ad incommodum nostrum accensus, sordes peccaminum delebit, et gloriae nito rem praecipuum donabit. Agit autem concessive de quorumdam infidelium damnatione, cum addit: Dico quod morticina servorum tuorum exposuerunt bestiis [Col. 1060B] et volatilibus, et sanguinem eorum effuderunt tanquam aquam. Et quia haec fecerunt: Effunde iram tuam in gentes, quae te non noverunt; ac si diceret: Vindictam tuam jam interius in eos fudisti, excaecando in anima; concedo quoque ut eam effundas, id est exterius fundas in corpora in futuro, mittendo corpus et animam in gehennam ignis. Et ideo effunde, quia te non noverunt, id est praedicatione nostra ad tui notitiam venire neglexerunt. Et in regna gentium effunde iram, quae nomen tuum non invocaverunt. Regna et gentes pro eodem hic habet, sed aliam causam addit, quare super eos ira effundatur, scilicet quia non invocaverunt, id est quia nomen Dei, quod est Dominus, invocare neglexerunt.

Et ideo adhuc effunde, quia comederunt Jacob, id [Col. 1060C] est devoraverunt fideles qui erant luctatores tui, partem, ut diximus, sui conformitate polluendo, reliquos autem occidendo. Et comedendo Jacob, locum ejus desolaverunt, id est illos qui voluerunt in loco ejus ad fidem succedere desolaverunt, perterrendo eos morte ipsius Jacob. Vel locum ejus desolaverunt, Ecclesiam scilicet in qua secundum unitatem fidei et charitatis concorditer manebant, ejus morte desolatam fecerunt. Pro seipsis autem, orant sic: De gentibus concedimus ut ira tua in eas effundatur. Pro nobis vero rogamus, ut nos pro iniquitatibus nostris antiquis deficere non patiaris. Ne memineris iniquitatum nostrarum antiquarum, quia in baptismate remissae sunt, scilicet quia postea in eas partim recidimus, [Col. 1060D] non ipsas a nobis usque ad novissimum quadrantem exigas (Matth. V, 26), et pro his deficere permittas. Vel iniquitatum antiquarum quas patres nostri commiserunt, quae tamen nostrae sunt cum earum participes fiamus. Aliter enim non oporteret de eis timere, nisi conscii essemus nos easdem participare. Filius enim non portabit iniquitatem patris, si eidem iniquitati assensum non adhibuerit. Vel iniquitatum antiquarum, id est jam longo tempore praeteritarum, post baptisma tamen factarum. Dico ne memineris iniquitatum; sed 320 cito anticipent nos misericordiae, id est miserationes tuae, scilicet beneficia misericordiae tuae. Quod est dicere: Antequam ad defectum ex debilitate veniamus, citissime subveniant nobis auxilia misericordiae tuae. Et necesse [Col. 1061A] est ut anticipent, quia per peccatum Adae facti sumus nimis pauperes, scilicet cum prius pauperes essemus, id est insufficientes per nos, nimis pauperes facti sumus, id est nimis insufficientes et debiles. Ergo quia sumus nimis pauperes, o Deus salutaris, id est Salvator noster per mortem crucis, adjuva nos ad inimicos devincendos et incorporandos: et libera nos, ne vincamur. Et hoc non propter merita nostra: sed propter gloriam nominis tui, scilicet, ut nomen tuum inde glorificetur. Et ne a praesentibus peccatis impediamur, propitius esto peccatis nostris, praesentibus indulgendo: propter nomen tuum, ut hac occasione magnificetur nomen tuum. Et ideo libera ne cedamus, ne forte dicant in gentibus, id est ne gentes dicant hoc quod stultum et fortuitum esset, [Col. 1061B] scilicet ne dicant: Ubi est Deus eorum? ac si dicat: Ipsi Christiani jactabant se Deum habere, qui eos firmos et constantes faceret, ne cederent. Et ubi est modo? vel nusquam est; vel si usquam est, impotens est. Orat quoque pro parte salvandorum, sic: Oramus ut liberes.

Et hoc etiam oramus ut ultio sanguinis servorum tuorum qui effusus est. Ultio dico facienda a te in nationibus gentium innotescat, id est aperta fiat existens coram oculis nostris, id est manifestam in eis altionem exerce, quam oculis videamus. Et ut haec altio coram oculis nostris innotescat, introeat ad hoc ut sit in conspectu tuo, id est in beneplacentia tua gemitus compeditorum, scilicet orationes quas cum [Col. 1061C] gemitibus pro hac ultione fundimus, qui sumus compediti tui, scilicet vincti compede praeceptorum tuorum, vel vincti pro te compede tribulationum. Exponit autem ipsam ultionem, cum addit: Dico ultio innotescat; quae ultio quidem sit haec. Ipsas gentes factas filios spiritales mortificatorum posside: ac si dicat: Fac ut ipsae filii nostri fiant: per nostram praedicationem acquisitae, qui pro te mortificamur in carne, jugi tribulatione. Et post eas posside, id est tibi subde et rege. Et hoc fac secundum magnitudinem brachii tui, id est secundum magnitudinem magnae fortitudinis tuae, scilicet quod fortis et potens es ad hoc agendum. Hoc autem quod Deus eos possidebit vocat ultionem, cum utile sit eis, et ultio non soleat accipi nisi in malum; sed per similitudinem [Col. 1061D] dicitur ultio. Sicut enim victor de hoste superato a se, hanc ultionem saepius accipit, quod ducit eum post se ad libitum suum, et vinculis nectit; sic et Deus illos qui sibi prius male agendo repugnant, per praedicatores devictos sui sequaces efficit, et vinculo praeceptorum suorum nectit.

Dico posside, et quia ipse nobis opprobria inferendo tibi improperant, illis factis vicinis nostris accedendo ad fidem, redde in sinu, id est in corde eorum septuplum improperiorum ipsorum: quod, id est eo quod exprobraverunt tibi, Domine, nobis opprobrium inferendo. Quod est dicere: Quia nobis improperando tibi quoque exprobraverunt, fac eas nobis per fidem vicinas, et pro improperio eorum nobis et tibi facto, redde eis hic praemium, scilicet [Col. 1062A] septies majus improperium in corde eorum quam nobis improperaverint. Et hoc est ac si dicat: Fac ut septies tantum sibi improperent quantum nobis improperaverint, quod de hoc nobis improperaverunt in corde gementes. Per septenarium quippe numerum, multiplicitatem improperationis, quam sibi facere debent, ostendit. Sive per septenarium septiformis accipitur gratia, qua imbuti sibi quod male egerunt multipliciter improperabunt. Dicitur autem cor sinus, eo quod ad modum sinus secretum sit et latens. Dico redde eis improperium ipsorum. Nos autem si hoc feceris existentes populus tuus, et, ut magis dicam, existentes oves pascuae tuae, quas, scilicet doctrina pascis et sapientia interiori, confitebimur tibi in saeculum, id est laudabimus te et ore, [Col. 1062B] et corde, et 321 opere, quandiu saeculum hoc erit. Et etiam annuntiabimus laudem tuam, et in generatione hujus mundi: et eundo usque in generationem futuram, quando corpora nostra regenerabuntur. Quod est dicere: Et hic laudabimus te, et in futuro annuntiabimus laudem tuam, id est annuntiabimus infidelibus qui hic te negligunt, te laudabilem esse, per magnitudinem glorificationis nostrae.



IN PSALMUM LXXIX.

Titulus septuagesimi noni. In finem pro his qui commutantur testimonium Asaph. Psalmus pro Assyriis. Quod sic exponitur: Iste psalmus est agens pro his qui immutantur in finem, id est et Judaeorum et gentium utilitate, qui scilicet Judaei et gentes [Col. 1062C] immutabuntur de vetustate in novitatem. Et hoc in finem, id est in perfectionem: hic scilicet commutabuntur ex parte, secundum virtutum honestatem; et in futuro secundum gloriae perfectam accumulationem. Vel in finem, id est in Christum commutabuntur scilicet in conformitatem ejus redacti, qui finis est prophetiae et legis. Et est etiam iste psalmus agens pro Assyriis, id est pro utilitate Assyriorum, Judaeorum scilicet qui dicunt se Assyrios esse cum non sint, scilicet dicunt se dirigentes esse in lege, cum potius ibi sint distorquentes. Et est psalmus iste testimonium Asaph et fidelis et infidelis. Fidelis quidem Asaph est testimonium credulitatis ejus, scilicet quia bene credit salutem esse per Christum, cum dicit: Ostende faciem tuam et [Col. 1062D] salvi erimus. Infidelis quidem Asaph hoc modo est testimonium, ut eam convincat errare de hoc quod Christum negat esse salvatorem, cum aperte ostendat destructionem Judaici populi Christi contemporanei, quae eis contigit, eo quod ipsum Christum, Salvatorem esse negaverunt. Hanc igitur destructionem ostendit, ubi dicit: Destruxisti maceriam ejus, etc. Et bene dicitur agere pro his qui immutabuntur, et pro Assyriis. Collectio namque fidelium longe ante Christi tempus existens; vel illa quae circa tempus ejus existens, eum videre meruit, ut Simeon justus et Nathanahel, et caeteri plures introducitur in hoc psalmo, ex nimia affectione adventus Christi qui nimium ipsi differtur suspirans et orans ut Deus Pater mittens eum quem missurus [Col. 1063A] est, per ipsius adventum convertat et salvet omnes in tempore gratia salvandos, tam gentes quam Judaeos. Orat quoque pro parte Judaeorum in fine salvandorum, et ostendit destructionem Hierusalem, quia visitationis suae tempus non cognovit. Hoc autem ideo facit, ut ostendendo quantum habuerit Christi adventus desiderium, et etiam ostendendo perditionem eorum, qui eum venerari neglexerunt, ad ipsius venerationem nos proniores reddat.

Qui regis Israel intende. Quod est dicere: O Deus Pater qui regis Israel scilicet fideles de Judaeis deducendo de virtute in virtutem, oramus intende, id est intentum te fac in ipsius Israel regimine. Et tu qui deducis Joseph, id est deduces populum gentilem convertendum de bono in melius, qui erit Joseph, [Col. 1063B] id est augmentatus, intende, id est intentum te fac ad Joseph deducendum, ac si dicat: Quia te potentem esse cognoscimus, ad Israel regendum et Joseph augmentandum, et hoc spiritu prophetico praevidemus, quod hoc utrumque facies, oramus ut festines ad intense regendum et deducendum. Dico quod Joseph deduces. Joseph dico, ut ovem, id est utpote ovem quem scilicet ex cane mansuetum facis ut ovem dico, intende, et hoc modo videlicet: Tu qui sedes super Cherubim, id est qui perseveranter habitas et dominaris in coelestibus spiritus, qui sunt Cherubim, id est pleni scientia tuae cognitionis, manifestare, id est manifestum te fac per fidem, coram Ephraim, Benjamim et Manasse, id est coram fidelibus utriusque populi, qui cum modo sint filii adoptivi perditionis [Col. 1063C] et irae, fient a te Benjamin, id est filii dexterae, scilicet filii adoptivi per fidem, qui ad dexteram majestatis tuae collocabuntur in futuro; et cum sint steriles in operibus bonis, facies eos Ephraim, id est in bono fructificantes; et cum sint in terrenis se delectantes, facies eos, Manasse, id est terrena obliviscentes. Benjamin quippe filii dexterae. Ephraim autem 322 fructificatio. Manasses vero oblivio interpretatur; Cherubim autem plenitudo scientiae dicitur. Et hoc est ac si dicat: Tu qui jam es in notitia angelorum, in quibus incessanter habitas, manifesta etiam te in notitia fidelium utriusque populi. Per Cherubim autem qui pars sunt coelestium spirituum, omnis angelorum [Col. 1063D] multitudo accipitur. Dico hoc modo intende, ut manifesteris coram fidelibus, et hoc modo etiam intende.

Excita potentiam tuam, id est beneficia significata pridem per miracula potentiae tuae, ac si dicat: Illa miracula quae in priori populo potenter operatus es, eripiendo eos de Aegypto, et interrumpendo mare et petram, et caetera agendo, quae cum praeterita sint, videntur esse mortua, excita, id est resuscita, scilicet ad memoriam reduc operando in Ecclesia beneficia abs te eis operata. Vel excita potentiam, id est beneficia significantia potentiam tuam pridem operatam. Et hoc modo quidem excita: Veni secundum auxilium ad nos. Et exponit quomodo veniat, ne locale venire intelligeremus, sic: Dico [Col. 1064A] veni, ita scilicet dico veni, ut salvos facias nos; et hic a peccatis et in futuro perfecta salvatione; sicut ad priorem populum venisti, secundum auxilium gratiae, ut ab Aegyptiorum servitute eos salvares. Dico salvos facias nos: et nos, scilicet ante tempus Christi existentes, qui eum non videbimus, id est eripiendo a tenebris, in quibus post mortem detinebimur pro originali peccato; et fideles nostri conformes, qui in tempore ejus erunt, eripiendo a peccatis: utrosque autem et nos, scilicet et eos, salva perfecta salvatione in futuro. Quoniam autem indeterminate dixerat salva nos, ipsam salvationem exponit, sic: Dico, salva. Et hoc modo quidem: O Deus ostende faciem tuam, id est Filium qui facies tua congrue dicitur, eo quod per eum cognosceris, [Col. 1064B] sicut totus per faciem homo cognoscitur, ac si dicat: Filium tuum qui secundum quod Deus est invisibilis, fac incarnari; et sic eum hominem factum visibilem ostende. Et per faciem ostensam converte nos, scilicet nos jam tunc mortuos per eum converte a tenebris ad lucem; et nobis conformes futuros qui vivi erunt, converte a vitiis ad virtutes, et ab ignorantia ad tui perfectam cognitionem. Et hoc modo salvi erimus omnes in futuro, perfecta salvatione.

Ingemit autem fidelium collectio quae hic agit, de dilatione exspectationis suae agendo sic: Dico ostende faciam tuam. Et cum ipsius faciei ostensionem differas: o Domine Deus, id est creator virtutum coelestium, quousque irasceris, id est usque ad quantum temporis videberis iratus nobis non respiciendo [Col. 1064C] de summa dispositione tua super orationem servi tui, scilicet non complendo quod oramus ut faciem ostendas, qui sumus populus tibi serviens in omnibus prout possumus: ac si dicat: Quia tantum differs, nobis esse iratus appares. Et cum potens sis ad hoc agendum, Dominus enim es, et Deus coelestium virtutum, inquantum hoc differendo nobis videberis iratus. Oramus ut faciem ostendas. Verumtamen certi sumus quare nobis non conferes per eum copiam terrenarum deliciarum; sed potius postquam venerit; nos qui vivemus et ei adhaerebimus, cibabis pane lacrymarum. Quod est dicere: Pro eo lacrymas multas patiemur, quibus cibabis nos, id est confirmabis ut pane, quatenus constantiores [Col. 1064D] efficiamur; sicut pane cibatus confirmatur. Juxta quod alibi habetur: »Panis cor hominis confirmat (Psal. CIII, 14).« Et dabis nobis potum, id est gaudium in lacrymis, scilicet ut lacrymae nobis sint causa gaudii, quia per eas certi erimus praemii; sicut potus vini laetitiae causa est bibenti. Juxta quod alibi legitur: »Vinum laetificat cor hominis (Ibid., 15).« Dico quod gaudium dabis in lacrymis nobis. In lacrymis dico dandis in mensura, scilicet quas non dabis ultra modum, sed cum mensura, ut potati possimus ne deficiamus, juxta illud Apostoli: »Fidelis Deus, qui non patietur vos tentari supra id quod potestis (I Cor. X, 13).« Quia dixerat lacrymarum, innuit tribulationes eos esse passuros, partem quarum ostendit, addendo sic: Dico quod cibabis [Col. 1065A] nos pane lacrymarum: et vere lacrymabimur; nam posuisti 323 nos, id est pones in contradictionem vicinis nostris, id est contribulibus nostris, scilicet permittes ut Judaei qui vicini nostri sunt, de eadem gente, contradicant nobis, qui tunc residui erimus, eo quod ipsi adhaerebimus; et iidem vicini inimici nostri facti, subsannaverunt, id est deriserunt nos pro eo. Et quamvis haec omnia sciamus pro eo nos esse passuros, tamen, tali pacto ut ipse veniat, pati non formidamus ista; sed oramus, o Deus virtutum, converte nos, ostende faciem tuam et salvi erimus. Per hoc autem quod se pro eo pati non formidare dicunt, ut pro eo pati non fugiamus nos instruunt.

Facta oratione, et ostensa nimia affectione sua [Col. 1065B] de adventu Christi, ostendere tendit quod detrimentum perpessi sunt Judaei infideles, qui ipsius adventum neglexerunt. Et ut ostendat dignam hanc eorum perditionem esse, praemittit beneficia eis a Deo collata, quorum occasione debuissent adventum filii Dei non negligere. Seu etiam hac occasione beneficia ista praemittit, ut sic postea de Judaeorum perditione conquerendo agat, dicens videri mirum quia Deus hos, quos adeo diligenter prius, utpote vineam suam, excoluit, sic postea vehementer affligi permiserit, et per hoc auditores ab offensione Dei deterreat; cum Judaeos, quos prius in tantum dilexit, usque adeo, quia eum offenderunt, punitos ostendat. Hoc autem sic dicit: Ostendi faciem tuam, et per eam converti, oramus et optamus. Et ut ostendatur [Col. 1065C] et per eam fiat conversio, vehementer orandum est. Nam Judaei, qui prius vinea tua, o Deus, in bonis operibus fertiles exstiterunt, postea vero male vivendo steriles facti sunt, quia faciem illam sibi ostendi per fidem negligent et per eam converti, graviter punientur. Et tamen vineam illam de Aegypto transtulisti, auxilio gratiae tuae in terram promissionis; et ut ibi secure maneret, ejecisti gentes ab eadem terra, ut in psalmo LXXVII dictum est, et in loco gentium ejectarum plantasti eam, id est firmiter eam statuisti, ut impetu vicinarum nationum dimoveri non posset. Vinea sane Dei Judaicus populus prius dictus est, eo quod ad modum vineae fertilis in bono fuit, et quia Deus eum per prophetarum doctrinam excoluit. Dico quod vineam transtulisti de Aegypto, et in ipsa [Col. 1065D] translatione dux itineris ejus fuisti: et hoc non in abscondito, sed in conspectu ejus. Quod est dicere: Adeo aperto ducatu eam duxisti, ut hoc oculis aspiceret, dum nubes eis appareret in die, et columna in nocte (Exod. XIII, 21). Repetit autem quod dixit plantasti eam, ut addat: Dico quod dux fuisti in conspectu ejus, et plantasti radices ejus, id est plantasti eam firmiter in terra promissionis; a similitudine arboris, cujus plantatio firmior est, si cum radicibus plantetur, quam si sine radicibus. Et plantata implevit, id est occupavit ex toto terram promissionis. Vel radices dicit principes, eo quod cura sua plebem sustineant, sicut radix arborem; qui firmiter in ea sunt plantati, ne vicinarum gentium [Col. 1066A] principes eis praevalendo inde ipsos expellere possent: quorum plebs sustentata regimine terram implevit. Sive patres antiquos radices dicit, ex quorum semine filii processerunt, et terram impleverunt, sicut de radice pullulant rami.

Et adeo terram implevit, quod etiam operuit montes umbra ejus, id est copia ejus non solum occupavit planam terram, sed et montana Judaeae, quae erant ardua loca et inculta, a similitudine vineae densissimae, et adeo in altum exscrescentis, quod etiam montes umbra ejus operuit; et arbusta ejus operuerunt, id est occupaverunt, cedros Dei, cura regiminis sui; id est humiles de ea vinea suffulti fuerunt a plantis, a regibus scilicet et judicibus, et prophetis, qui fuerunt cedri Dei; sublimes scilicet [Col. 1066B] adeo facti ut cedri, in sanctitate et sapientia et virtute, a similitudine vitium, quae et arbusta dicuntur; quae 324, ut fertiliores sint, a sublimibus arboribus sustentantur, quas operiunt. Non enim, pro sui debilitate, in altum excrescendo se sustinere possent. Ostendit quoque magnitudinem extensionis ipsius vineae, cum addit: Et ipsa vinea, a cedris sustentata, extendit usque ad mare occidentale palmites suos, id est generationes filiorum suorum, quae palmites dicuntur, eo quod ex ipsa Judaica plebe prodierint, sicut ex arbustis vineae palmites prodeunt: et usque ad flumen Euphraten extendit propagines ejus. Propagines autem et palmites pro eodem habet. Juxta quod legitur: »A flumine magno Euphrate usque ad mare occidentale [Col. 1066C] erunt termini vestri (Deut. XI, 24).«

Quia igitur hanc vineam adeo diligenter plantasii, et in tantum dilatasti, et sic cum ea misericorditer egisti; ut quid destruxisti, id est destrues, maceriam ejus, id est protectionem tuam ab ea abstulisti, qua muniebatur, sicut a circumposita maceria vinea munitur? Ac si dicat: Cum eam adeo in tempore patrum quos plantasti dilexeris, mirum et conquerendum esse videtur, et non sine causa praecipua futurum, quod sic eam spernes ut protectionem tuam penitus ab ea auferas. Et quia maceriam ejus destrues, vindemiant, id est consument eam non solum Christi cultores, sed etiam, quod ei gravius est, omnes qui praetergrediuntur viam, id est infideles gentiles, scilicet qui transeunt Christum, nolentes [Col. 1066D] ad eum accedere per doctrinam praedicatorum, qui Christus via est ad vitam. Ostendit autem partem vindemiantium, cum subdit: Dico quod vindemiabunt eam praetergredientes viam; et vere vindemiabunt: nam exterminabit eam, id est destruet eam aper de silva procedens, Vespasianus scilicet, qui ferus erit et immundus sordibus vitiorum, sicut aper ferum animal est et sordidum. Vespasianus, scilicet, procedens de Roma, quae bene dicta est silva, eo quod inculta fuit doctrina et bestiali feritate plena, ad similitudinem silvae, quae incultas habet arbores, et ferarum est habitatio. Et ferus singularis depastus est eam: Titus scilicet qui eadem similitudine dicitur singularis, qua et Vespasianus [Col. 1067A] pater ejus, depascetur, id est consumet eam: a similitudine herbae quae depascendo consumitur. Vespasianus siquidem totam Judaeam devastavit, et multos Judaeorum interfecit, et plures captivos duxit. Titus autem obsidione Hierusalem coepit et destruxit; et Judaeorum multitudinem maximam interfecit, et reliquos captivitate dispersit. Vel sic versus iste legitur: Non solum autem gentiles eam consument qui praetergrediuntur viam, sed etiam exterminabit, id est destruet eam hic in virtutibus, aper, id est diabolus ferus et sordidus recedens de silva, scilicet de gentibus, quae venient ad fidem, quae ab eo nunc occupatae, incultae sunt ut silva, et in futuro ferus singularis, diabolus depascetur, id est consumet eam morte aeterna; non sic ut ex toto consumatur, [Col. 1067B] ut non sit, sed ut semper consumendo in tormentis maneat; a similitudine herbae quae depascitur et semper manet.

Orat autem pro parte hujus vineae in fine mundi convertendae, sic: Conquerimur de hoc quod sic vineam de Aegypto translatam permittes vindemiari et exterminari, et licet sic eam permittas malis meritis suis in parte consumi, oramus tamen, o Deus virtutum coelestium, qui potes complere quod oramus, convertere de ira ad misericordiam, et hoc modo convertere: Respice scilicet de coelo coelorum Christo; et hoc modo de eo respice, scilicet vide, id est videre fac per fidem; et visita, id est sana a peccatis vineam istam, secundum partem fide et merito passionis Domini: a similitudine piissimi [Col. 1067C] medici, qui infirmum visitat et sanat. Vel, respice de coelo, id est de altitudine dispositionis tuae; et postquam visitaveris, perfice, id est perfectam fac in virtutibus eam vineam in parte, quam plantavit, ut dictum est, dextera tua, id est potentia misericordiae tuae in terra promissionis; et hoc modo perfice, scilicet fundando eam super Filium, id est super fidem et protectionem Christi Filii tui: quem 325 confirmasti, id est innocentia firmum facies; et hoc tibi, id est ad honorem tui. »Fundamentum enim aliud nemo potest ponere praeter id quod positum est, quod est Christus (I Cor. III, 11),« super quem quisquis fundatur, firmus est. Dico perfice; et vere perficies: nam ab increpatione [Col. 1067D] vultus tui, id est per occultam et interiorem increpationem Filii tui, qui vultus tuus est, ut jam satis dictum est, peribunt incensa igni et suffossa, scilicet per hoc quod Filius increpabit eos interius, audiendo doctrinam praedicatorum peribunt in eis quaecunque erunt incensa, id est corrupta igne concupiscentiarum: et suffossa, id est latenter commissa per timorem. Scilicet in eis peribunt omnia quae per incendium pravae concupiscentiae et per latibulum timoris commiserunt. His namque duobus modis peccatur: aut voluntate scilicet, aut timore. Per suffossa quidem, peccata quae per timorem fiunt convenienter designantur, eo quod latenter committantur. Res quippe suffossa latet. Hoc versu interposito, ad annuntiationem salutis reliquiarum illius vineae, [Col. 1068A] ad orationem revertitur sic: Dico quod incensa et suffossa peribunt, per increpationem Filii; et ut hoc sit, o Deus Pater, fiat, id est veniat manus, id est potentia tua super virum dexterae tuae, scilicet super Christum, qui erit vir dexterae, id est pietatis, tuae - per cujus obedientiam mundo propitiaberis. Quod est dicere: De superna dispositione tua da ei potentiam debellandi diabolum. Quoniam autem per dexteram saepe prosperitas accipitur, congrue per dexteram pietas Dei designatur. Quae enim prosperitas major quam divinae pietatis exhibitio? Exponit autem quis sit ille vir dexterae, cum addit: Et, id est fiat manus tua super filium hominis, Christum scilicet, quem confirmasti tibi, ut jam dictum est. Cum dicit, non hominum, sed hominis, id est Virginis, [Col. 1068B] Judaeorum partem deprimit, qui eum hominem solum ex homine genitum asseruerunt; et si eum confirmaveris, non discedimus a te, id est nostri conformes qui ejus temporis erunt, tibi per fidem ejus firmiter adhaerentes, non discedent a te postea, neque metu neque occasione aliqua. Et hanc firmitatem a libero arbitrio non habebunt; sed ideo quia invocabimus, id est interius in conscientia sua vocabunt nomen tuum, quod est Dominus; scilicet per hoc firmitatem eis conferes, quia non solum ore te Dominum vocabunt, sed et cordis credulitate. Et quia invocabunt, vivificabis nos, id est vivificabis in anima nostri conformes. Vel vivificabis nos in futuro, et in corpore et in anima, vivificatione aeterna. Et ut hoc sit, Domine Deus virtutum, converte nos, [Col. 1068C] ostende faciem tuam, et salvi erimus. Hic versus ut superius exponitur; qui idcirco ter ponitur, ut personarum Trinitas innuatur. Ac si dicat: Tu, Deus Pater, ostende faciem, et tu, Deus Verbum, ostende faciem, scilicet Dominicum hominem: et tu, Deus Spiritus, ostende faciem. Quia autem dicit Deus virtutum, pondus habet ac si dicat: Cum sis Deus virtutum, quis faciem tuam videre non optaret?



IN PSALMUM LXXX.

Psalmi octogesimi titulus: In finem pro torcularibus, quinta Sabbati, psalmus Asaph. Torcularibus quidem pluraliter ponit pro duabus Ecclesiis, Judaeorum scilicet et gentium; quas in hoc psalmo alloquitur ad exsultandum in vivificatione spiritus, [Col. 1068D] et in mortificatione carnis, et ad praedicandum aliis aperte utramque admonens. Denotat autem Ecclesiam de Judaeis, ubi ponit quod praeceptum in Israel est; Ecclesiam vero de gentibus, ubi ponit, testimonium in Joseph. Utraque igitur Ecclesia torcular dicitur, ea similitudine quia, sicut in torculari vinum et acinum, ita in Ecclesia utraque boni et mali continentur. Boni quidem, et secundum sacramentorum participationem, et secundum virtutes et bonam operationem, Ecclesiae pars sunt; mali vero tantummodo secundum sacramentorum participationem, quia videlicet baptizantur et corpore Dominico communicantur. Bonos ergo utriusque Ecclesiae in hujus psalmi principio fidelis Asaph post adventum Christi ad exsultandum in psalmo et cithara et buccina adhortatur, [Col. 1069A] in propria persona ad eos agens. Caeterum 326 postea, ut terribilior: et auctorizabilior sit admonitio, ad malos agentem Deum introduxit, ipsos malos ad obediendum sibi adhortantem, et beneficia quae jam eis contulit praetendentem, quorum occasione sibi eos obedire decet; ostendentem quoque quid continget sibi non obedientibus, quid vero obedientibus. Unde bene in titulo ponitur pro torcularibus, id est pro utilitate Ecclesiarum, quas hic alloquitur. Verba vero hujus tituli sic adaptantur: Psalmus iste est Asaph, id est Synagogae fidelis pro torcularibus agens iste psalmus: torcularibus dico significatis per negotium quod contingit in quinta Sabbati. Quinta namque die creavit Deus ex aqua volatilia (Gen. I, 20), ad Ecclesiae figuram. [Col. 1069B] Ita namque filios Ecclesiae ex aqua baptismi recreat, quos omnes sublimes in innocentia in baptismate facit ad modum volatilium, licet ipsi postea se per vitia dejiciant. Idcirco itaque addit quinta Sabbati, ut determinet quae torcularia hic accipiat, illa scilicet quae designata sunt per negotium quod contigit quinta Sabbati, id est utramque Ecclesiam. Dico quod psalmus iste est Asaph. Asaph dico adhortantis ipsa torcularia in finem, id est in perfectionem bonitatis, partim quidem in sui persona adhortantis, partim autem in persona Dei; vel adhortantis in finem, id est in conformitatem Christi finis prophetiae et legis, scilicet ut exemplo ejus exsultent in psalmo, et cithara, et buccina.

Exsultate Deo adjutori nostro. Ac si dicat: Vos [Col. 1069C] boni Ecclesiae utriusque filii, nolite in terrenis exsultare, sed potius ad honorem Dei exsultate, in his videlicet quae ad Deum pertinent. Et nolite timere, cum sitis per vos insufficientes ad exsultandum; nam ipse est adjutor noster, qui vos ad exsultandum adjuvabit. Et non parum exsultetis; sed jubilate, id est intentione interioris laetitiae, quae verbis non potest explicari, jubilate Deo Jacob, scilicet Deo cui jubilandum est, qui Deus est non segnium, sed Jacob, id est viriliter luctantium, scilicet quem Jacob Deum reputat, quicunque neget, et qui Deus vester erit, si Jacob fueritis. Et ecce in quibus hortor vos exsultare; scilicet exsultanter sumite a Deo psalmum, quem per vos habere non potestis, scilicet spiritus [Col. 1069D] vivificationem in innocentia et virtutibus quae a superiori Dei clementia dantur, ideoque per psalmum accipiuntur. Psalmus enim est melos quod fit in psalterio, ex superiori resonans. Et ut psalmum sumere mereamini, date Deo tympanum, id est carnis mortificationem, quae per tympanum merito accipitur, quod corio mortui animalis supervestitur. Quod est dicere: Ad honorem Dei mortificate carnem jejuniis et vigiliis; nam psalterium, id est spiritus vivificatus, est jucundum Deo, id est valde delectabile, cum cithara, id est cum mortificatione carnis, quae per citharam intelligitur, quae ex inferiori sonat. Ac si diceret: Jucundum est Deo ut mortificando carnem spiritus vester vivificetur; ideoque in hoc decet vos exsultare; et exsultanter [Col. 1070A] quoque buccinate tuba, id est resonate aperta praedicatione, quae per tubam designatur, eo quod tubae sonitus sit manifestus. Vos dico existentes in neomenia, id est in renovatione lunae, scilicet in renovatione humanitatis vestrae per baptismum; quae bene luna dicitur, eo quod multis anxietatibus saepius ad modum lunae deficiat. Quod est dicere: Cum jam per baptismum humanitas vestra renovata sit, quae per Adam in vetustatem deciderat, hanc renovationem non renovatis aperte praedicate, ut ad hanc accedant. Quod praesignatum est priori populo, qui in renovatione lunae septimi mensis tuba clangere praecipiebatur. Neomenia quippe, lunae renovatio, interpretatur. Dico quod jam estis in neomenia scilicet in insigni die, id est in nobilissima claritate solemnitatis, [Col. 1070B] id est feriationis vestrae. Quod est dicere: Quae neomenia vestra nihil aliud est, quam nobilissima et praecipua claritas fidei et intelligentiae, per quam ab omni opere malo feriatis. Quod per Judaeos praefiguratum est, qui in insigni et solemni die neomeniae feriabant ab omni servili opere. Dico exsultate, psalmum sumendo, et tympanum dando et buccinando.

327 Et hoc complere decet vos, quia praeceptum in Israel est, id est in Ecclesia de Judaeis, quae jure dicitur Israel, eo quod sublimior in contemplatione Dei sit, quam Ecclesia ex gentibus; et hoc praeceptum est judicium, id est justum. Judicium quippe dicitur, quasi jure dictum. Unde quoties alicubi judicium ponitur, neque falsum vel aliquid tale additur. idem est ac si justum poneretur. Et hoc praeceptum [Col. 1070C] justum Deo Jacob, id est strenue luctantium, est ascribendum. Ac si diceret: Si ab apostolis vel a caeteris praelatis esset praeceptum, esset utique faciendum. Quanto magis ergo cum a Deo Jacob praecipiatur? Non solum autem est in Israel praeceptum, sed et illud testimonium, id est illud praeceptum quod testatur obedientibus salutem, et non obedientibus mortem posuit Deus in Joseph, id est firmiter statuit in Ecclesia gentilis populi, qui Joseph dicitur, eo quod sit ad augmentum additus. Joseph quippe augmentum interpretatur. Et tunc quidem cum per fidem et baptismatis ablutionem exiret de terra Aegypti, id est de terrenitate afflictionis et tenebrarum ignorantiae, audivit ab inspiranti interius [Col. 1070D] sapientia, hanc linguam quam non noverat, scilicet hoc praeceptum quod non ulterius audiverat. Quia lingua praecipitur, lingua pro praecepto ponitur. Ac si dicat: Dum in Aegypto afflictionis et ignorantiae fuit, nunquam ut exsultaret in psalmo et tympano et tuba ei praeceptum fuit, sed postquam Aegyptum exiit, hoc a Domino praeceptum accepit. Quod equidem per Judaicum populum praeostensum est, qui, dum in Aegypto fuit, nunquam a Domino legem accepit. Ast ubi, Aegyptum exiens, Rubrum mare transiit, lex ei a Domino data est. Aegyptus sane, afflictio vel tenebrae dicitur. Per hoc igitur instruimur, nulli praeceptum hoc esse praedicandum, donec, Aegyptum relinquendo, baptismatis unda sit renatus. Dico dum exiret de terra Aegypti; et necesse erat ut inde eum [Col. 1071A] exire faceret, nam per hunc exitum divertit dorsum, id est conscientiam ejus ab oneribus peccatorum; scilicet cum, in Aegypto infidelitatis existens, peccatorum, sarcinis premeretur ejus conscientia, ad similitudinem dorsi quod gravatur mole nimia, Aegyptum exiens, ab oneribus illis per baptismi regenerationem liberatus est. Quod per populum Israel praemonstratum est, qui, Aegyptum exiens, et mare Rubrum transiens a pondere servitutis Aegyptiorum ereptus est. Oportuit autem ut ab oneribus dorsum ejus diverteret; nam dum in Aegypto fuit gentilis populus, manus, id est opera ejus servierunt diabolo in cophino, id est in impletione cophini, scilicet in hoc quod seipsos, qui cophinus erant diaboli, paleis et luto implebant, id est malis operibus; quae bene dicuntur paleae [Col. 1071B] et lutum, eo quod sordida sunt ad modum luti, et habilia ad comburendum aeterno igne more palearum; ex quibus paleis et luto, semetipsos diaboli civitatem aedificarent. Hoc autem in Israelitico populo contigit ad figuram, qui, in Aegypto manens, in cophino Pharaoni servivit, implendo videlicet cophinos paleis et luto, et dorso deferens, ut, la eribus ex his factis, inde Pharaoni civitatem construeret.

Exhortatione itaque ad malos facta, malos etiam adhortantem Deum sic introducit: Dico quod Deus posuit illud testimonium in Joseph, Deus, dico sic, adhortans vos, o perversi utriusque Ecclesiae filii. Audi, populus meus, id est tu perversorum collectio, quae populus meus esse deberes, cum in baptismate obedientiam mihi promiseris, audi quod praecipio, [Col. 1071C] sic scilicet audi ut assentias Et sic me quidem audire debes, cum haec beneficia tibi contulerim: scilicet invocasti, id est orasti me jam ad fidem conversa in die, id est in tempore tribulationis ante baptisma, scilicet cum jam notitiam haberes fidei, et tamen pro peccatorum conscientia interius tribulationem nimiam patereris, ut ex hac tribulatione te liberarem; et liberavi te ab ea. Et postea exaudivi te orantem in abscondito tempestatis, id est in tempore absconditae tribulationis; scilicet, cum post baptismum occulta suggestio suboriens ex prava consuetudine praeteritorum vitiorum, interius et invisibiliter, ad modum saevissimae 328 tempestatis inquietaret, et ad eadem vitia reflectere conaretur, ut inde te eriperem [Col. 1071D] orasti, ne tibi praevaleret, et a me exauditus es. Quia vero non determinaverat quomodo eum a priori tribulatione, scilicet a peccatorum conscientia liberaverit, determinat hoc, cum addit: Antea quam de abscondito tempestatis te liberarem, probavi te apud aquam Contradictionis, id est te probum et mundum a peccatis feci in aqua Contradictionis, scilicet in aqua baptismatis, cui male vivendo contradicis, non agens quod in ea mihi promisisti, et faciens irritam peccando iterum gratiam remissionis quam in ea percepisti. Ergo quia haec beneficia tibi contuli, audi me secundum assensum, tu qui debes esse populus meus, et contestabor te, id est certum te faciam testimonio auxilii mei, o Israel, tu popule, qui Israel esse debes. Vel contestabor te, id est testimonio Scripturarum [Col. 1072A] comprobabo tibi quatenus, si audieris me sic ut assentias, non erit in te Deus recens, neque adorabis, id est veneraberis Deum alienum, scilicet non habebis in te vitium aliquod, quod adorando, id est obediendo et ipsi satisfaciendo, Deum tibi facias; quod recens quidem est, et a ratione tua alienum. Quod est ac si dicat: Si mihi assensum adhibueris, adjuvabo te, ne vitium aliquod tibi dominetur, quod ut Deum adores et excolas. Et vere alienum est ut alium colas et adores praeter me.

Ego enim solus, qui tibi loquor, sum Dominus Deus tuus, qui eduxi te de terra Aegypti, scilicet de terrenitate afflictionis et tenebrarum, in quam per Adam deveneras. Ergo quia tantum beneficium tibi impendi, dilata os tuum, id est amplifica bene desiderando [Col. 1072B] cor tuum, et implebo illud virtutibus, a similitudine pulli esurientis, qui dilatat os ut a a parente cibo repleatur. Cibus quippe animae, virtutes sunt. Quasi dicat: Non solummodo vitia fugias, sed etiam nimis virtutes desidera, quibus a me repleberis. Exhortatione ad malos facta, quoniam videt eos eam non suscepturos, apostropham ad auditores facit, ostendens quid inde malis eveniet, quoniam inobedientes sunt, et quid etiam assecuti fuissent, si obedientes exstitissent. Et hoc ideo facit, ut ipsos auditores et inobedientium damnationem ostendendo ab inobedientia retrahat, et eorumdem utilitatem narrando, quam habuissent si obedientes exstitissent, ad obedientiam attrahat. Dixi, o auditores, quod si populus meus audierit me, non erit in eo Deus recens. Et populus meus [Col. 1072C] non audivit assentiendo vocem meam, quam ipsi feci, non verbis, sed occulta inspiratione, dans ei rationem per quam a se vitia remota non coleret. Quae quidem colit et adorat, quod alienum est. Et dixi ut dilataret bene desiderando os cordis, ut virtutibus illud adimplerem, et Israel non intendit, id est non fecit intentionem mihi, ut os intense dilataret sicut praecepi; et ideo dimisi eos qui Israel esse deberent, et voluerunt secundum desideria cordis eorum ire. Ac si dicat: Prius eos coercui piis verberibus, ne per illi cita desideria diffluerent. Sed quia vidi hanc castigationem infructuosam esse, dimisi eos ire secundum quod pravum cor eorum desiderabat. Et quia dimisi. non ulterius eos coercens, ibunt de malo in pejus, per [Col. 1072D] sistentes in adinventionibus suis, id est in malis operibus quae ipsi adinvenerunt, non ex Deo habuerunt.

Caeterum si ille qui populus meus esse deberet, audisset me per assensum, ut Deum alienum non adorasset, scilicet vitio nulli deservisset, et qui Israel esse deberet, si in viis, id est in praeceptis meis ambulasset, non motu corporis, sed desiderio animi, scilicet ut os cordis dilatasset, et virtutes a me sibi dari desiderasset, pro nihilo, id est leviter, sine labore, quod mihi quidem esset pro nihilo, inimicos eorum interiores humiliassem, scilicet, vitiorum eis dominantium potestatem depressissem et evacuassem, ne non eis insultarent. Dico humiliassem, et hoc forsitan, non quidem forsitan quantum ad me qui omnipotens sum, sed quantum ad eorum dubitationem; dubitant enim [Col. 1073A] an hoc possem facere. Et misissem super 329 tribulantes eos, scilicet super vitia, manum meam, scilicet potentiam depressionis meae. Idem autem est, inimicos eorum humiliassem, et super tribulantes misissem manum meam. Sed dum dicit tribulantes, notat aliud ad exsecrationem vitiorum, scilicet quod non solummodo inimicantur, sed et tribulant; unde fugienda sunt.

Notandum quod cum Christum introducit ad malos agentem, quos tamen scit castigationem suam non suscepturos, et eis compatientem, instruit quod malis compati debemus; et licet adhortationem spernant, tamen eos admonere debemus, ut animas nostras salvemus, cum Dominus per prophetam testetur: »Si non annuntiaveris iniquo iniquitatem [Col. 1073B] suam, sanguinem ejus de manu tua requiram (Ezech. III, 18).« Postquam Deum ad malos agentem introduxit fidelis Asaph, apostropham ad auditores faciens, ut a conformitate malorum retrahat, ostendit quod jure mali damnantur, quia mendaces in promissione sua sunt. Ostendi, o auditores, quod Dominus malos adhortatus est, dicens: Audi populus, etc.; et inimici Domini, qui populus ejus esse deberent, econtrario mentiti sunt, non complentes quod in baptismate promiserunt, scilicet quod, vitiis abjectis, Deo obedirent. Dico quoniam mentiti sunt, et hoc ei, id est ita quod ipse mendacium eorum non ignorat, sed ei apertum est. Et ideo tempus ultionis eorum erit in saecula aeterna, post hoc saeculum ventura; vel tempus, id est defectus eorum in tormentis, erit [Col. 1073C] usque in saecula aeterna. Tempus pro defectu ponitur, quia tempus defectorium est et cito transitorium. Et merito deficient in saecula; nam illi nolunt obedire, cum haec eis beneficia contulerit scilicet. Et cibavit eos ex adipe frumenti, id est ex frumento animas impinguante, scilicet ex sacramento corporis sui, quod animas impinguat, ut frumentum corpora, et saturavit illos melle procedente de petra, scilicet, de dulcedine sapientiae, de Christo videlicet, qui petra firmissima est, prodeunte.



IN PSALMUM LXXXI.

Titulus octogesimi primi: Psalmus Asaph. Non quod hic Asaph loquatur, sed quia Propheta increpative agens ad infidelem Asaph, id est collectionem quae non cognovit tempus visitationis suae, Christum, [Col. 1073D] quem hominem purum mentita est, Deum esse confirmat. Adhortatur quoque majores ad bene de eo judicandum, et minores ad eum eripiendum; et per hoc nos instruit, etiam non salvandos pietatis studio corrigere; cum illos quos praevidet a peccato non esse revocandos, ex nimia tamen affectione conatur a peccato, castigando, retrahere. Agit quoque de justa infidelis Asaph perditione, et de gentium ad fidem conversione.

Deus stetit in Synagoga deorum. Quasi dicat: Vos increduli Judaei, Christum purum hominem esse dicetis, sed ipse stabit Deus in Synagoga deorum, id est constabit Synagogae fidelium, quos ipse deos faciet per gratiam, eum Deum esse, non hominem [Col. 1074A] purum. Et non erit Deus per gratiam, sicut caeteri homines fideles, licet homo sit. In medio autem, id est sed ipse stans in medio, id est in aperto, scilicet existens homo visibilis, dijudicat deos, id est discernet fideles per eum deificatos, secundum diversa dona spiritus quae eis distribuet, et secundum diversa, ut alios quidem evangelistas, alios alterius modi praelatos faciat. Et per hoc innuit quod Deus erit naturaliter. Non enim Deos discernere posset, nisi in natura Deus existeret. Ergo quia Deus erit, et adeo potens quod deos judicabit, o principes Judaeorum, usquequo judicatis, id est judicabitis, iniquitatem? ac si dicat: Judicavistis iniquitatem in interfectione prophetarum, et usquequo, id est usque ad quem modum judicabitis iniquitatem? judicabitis adeo iniquitatem, [Col. 1074B] ut eum qui fidelium Deus est dignum morte judicetis? Et vos, minores, usquequo sumitis facies peccatorum, id est usque ad quem modum sumetis conformitatem principum, antonomastice peccatorum? Ac si dicat: Conformes effecti fuistis principum 330 in consentiendo eorum judicio de nece prophetarum, eritis etiam conformes in consentiendo eis de morte Christi? Nolite, vos principes, iniquitatem judicare, sed judicate egeno et pupillo, id est judicium justum facite ad honorem Christi, qui pro vobis erit egenus (cum sit tamen Deus excelsus), et pupillus, id est humilis et sine adjutorio, ut pupillus. Exponit autem quomodo ei judicent, cum subjungit: Dico judicate, et hoc modo quidem judicate: scilicet justificate humilem et pauperem, id est [Col. 1074C] non peccatorem; sed justum eum reputate, qui pro vobis pauper et humilis esse non negliget. Humilis hic idem est quod et pupillus, et pauper idem quod egenus. Quia si principes, nolentes eum justificare, maluerint in mortem condemnare, vos saltem, plebs, eripite vi quadam ipsum pro vobis pauperem; et si vi non facitis hoc, liberate vel pretio vel aliquo alio modo illum egenum de manu peccatoris, scilicet potestate collectionis principum, qui peccatores sunt antonomastice, ne facultatem habeant dandi eum in mortem.

Ostendit autem ad auditorum correctionem eorum incredulitatis obstinationem, sic: Ego dico quod ipse Deus stabit, et deos judicabit. Hoc autem nescierunt, id est nescient minores, incredulitate sua excaecandi: [Col. 1074D] neque intellexerunt, id est neque intelligent hoc principes, qui hujusce rei intellectum habere deberent, investigatione et testimonio Scripturarum; et ideo in tenebris ambulant, scilicet in tenebris ignorantiae suae Deus eos permittet perseverare, ut de malo ambulent in pejus. In loco vero eorum movebuntur ad fidem omnia fundamenta terrae, id est omnismodi principes terrenorum, qui eos cura sua sustinent, ideoque fundamenta dicuntur. Vel movebuntur ad fidem omnismodi fundamenta terrae, id est fundantes spem et desiderium suum in terrenis. Revertitur autem ad exhortationem suam, cum sic addit: Dico justificate humilem et pauperem, et utile quidem est hoc facere. Et ipsi nescient neque [Col. 1075A] intelligent; ego tamen qui Propheta sum, cui credendum est dixi, et dico illis? Dii estis, id est dii eritis vos, minores; deificati scilicet, ut immortales sitis et impassibiles si hoc feceritis. Vos autem minores, qui facere negligetis, moriemini morte animae hic, et morte corporis in futuro, decepti a majoribus quibus ignoranter consentietis: sicut homines primi mortui sunt, decepti a diabolo, Adam videlicet et Eva, qui noluerunt per obedientiam deificari, a qua tamen morte post longum tempus liberandi sunt per Christum, quia poenituerunt. Et vos, majores, quia iniquitatem judicabitis, cadetis in damnationem, non decepti sed scienter peccantes, sicut diabolus, prius existens unus de principibus spiritibus coeli, cecidit in damnationem, non deceptus sed scienter peccans.

[Col. 1075B] Et ut hoc sit, quod isti moriantur et cadant, et fundamenta terrae moveantur ad fidem. Surge, Deus, Christe, a morte, qui resurrecturus es secundum quod homo, et judica, id est juste damna terram, terrenos scilicet, id est Judaeos qui te in mortem dabunt timore terrae amittendae; et ideo surge, quoniam, postquam surrexeris, tu haereditabis in omnibus gentibus, id est omnismodi gentes ad fidem conversae haereditas tua erunt, Judaeis repulsis. Unde testatur Apostolus: »Contigit caecitas in Israel ex parte, ut plenitudo gentium intraret (Rom. II, 25).« Totus igitur iste psalmus, in persona Prophetae expositus, potest etiam hoc modo legi, si in primo et in ultimo versu tamen Propheta in sui persona agens, per caeteros sex medios Christum [Col. 1075C] Judaeos increpantem inducit, ita tamen ut non multum sententia mutetur. Et hoc sic dicitur: Dico quod Deus Christus stabit in Synagoga deorum, et in medio stans deos dijudicabit, dicens ipse Christus: Usquequo vos, majores, judicatis iniquitatem? Judicatis usque in tantum, ut me dignum morte dicatis? Et vos, minores, usquequo facies, id est conformitates, peccatorum majorum scilicet, sumitis? Sumitis usque intantum, ut eis de morte mea consentiatis, qui jam in morte prophetarum consensistis? 331 nolite vos, majores, judicare iniquitatem; sed judicate illud quod mihi egeno et pupillo pro vobis sit ad honorem, scilicet justificate, id est justum reputate me humilem et pauperem. Quod si facere noluerint majores, vos, minores, eripite vi me pauperem; [Col. 1075D] etsi non vi, liberate vel pretio vel quolibet modo me egenum de manu peccatoris populi principum. Facit apostropham ad auditores, ut eorum majorum et minorum duritiam ostendat, sic: Dixi minoribus: usquequo sumitis facies? et eripite me de manu peccatoris; et ipsi nescierunt, quod eis dixi scilicet, sed male fecerunt. Et dixi majoribus, usquequo judicatis iniquitatem? neque ipsi intellexerunt se judicare iniquitatem, cum hoc investigatione Scripturarum intelligere deberent. Ideoque in tenebris ignorantiae ambulant, id est perseverant, ut magis et magis excaecentur; et in loco eorum movebuntur ad fidem omnia fundamenta terrae. Hoc, ut superius, dupliciter exponitur: Et quia fundamenta ad fidem [Col. 1076A] movebuntur, ego, qui Deus et omnipotens sum, cujus velle est facere, dixi, id est cum Patre disposui, vos fundamenta, quia ad fidem movebimini; estis dii, id est eritis immortales et impassibiles, ut dii, et eritis omnes per me adoptivi filii Excelsi, id est Patris omnipotentis. Vos autem, minores de Judaeis, quia nescientes estis, moriemini in aeternum, existentes scilicet sicut homines, id est Adam et Eva, videlicet a majoribus decepti, sicut Adam et Eva decepti sunt a diabolo; et vos, majores, a nullo decepti cadetis de hac prosperitate in qua floretis, quia per superbiam noluistis intelligere; sicut diabolus, unus prius de principibus coelestibus spiritibus, non deceptus ab aliquo, cecidit cum angelis suis de sublimitate coelestis gloriae per extollentiam arrogantiae suae. Postquam [Col. 1076B] Christum loquentem introduxit, in sua persona Propheta agit, apostropham ad eum faciens, sic: Dicis quod fundamenta ad finem mota dii erunt et filii Excelsi, et infideles Judaei morientur et cadent, et ut hoc sit, surge, Deus Christe, a morte, quem secundum humanitatem in mortem dabunt, et surgens judica terram, id est juste damna terrenos Judaeos. Scilicet posset objici: Si Judaeos damnaverit, qui ejus notitiam habent, in quibus postea regnabit? Ad quam objectionem sic respondet: Non ideo dimittas eos judicare, ut carere putes talibus qui sint haereditarium regnum tuum; quoniam his judicatis, tu, qui haereditas in Judaeis, haereditabis in omnibus, id est in omnismodi gentibus ad fidem conversis. Hoc autem praedicit ad instructionem fidei gentium, [Col. 1076C] non ad hoc ut instruat Christum in quibus sit haereditaturus post dejectionem Judaeorum.



IN PSALMUM LXXXII.

Titulus octogesimi secundi: Canticum psalmi Asaph. Quod sic exponitur: Istud canticum psalmi, id est iste tractatus, qui dicitur canticum psalmi, est Asaph, id est fidelium congregationi quae fuit ante adventum Christi; quae praevidens per Spiritum sanctum tribulationes in ecclesia futuras, et a falsis Christianis et haereticis et infidelibus inferendas, eas ad utilitatem fidelium passurorum praedicit, et à quibus inferentur ostendit. Minus enim laedunt jacula quae, praevidentur quam quae subito feriunt. Ideoque ut constantiores in ipsis tribulationibus existant, eas praedicit. Orat quoque de remuneratione illorum [Col. 1076D] qui eas patientur, et concessive etiam agit de dejectione adversariorum et hic et in futuro. Et orat pro parte quorumdam ex ipsis adversariis qui salvandi sunt; et per hoc nos instruit orare pro inimicis. Juxta quod Dominus in Evangelio dicit: »Orate pro persequentibus et calumniantibus vos (Luc. VI, 28).« Dicitur autem psalmus iste canticum psalmi, eo quod hic, licet breviter, agitur de cantico psalmi, id est de jucunda remuneratione bonae operationis fidelium, pro qua fidelis Asaph orat, ubi dicit: Ne taceas, Deus, a remuneratione eorum in futuro. De bona operatione non ita plane igitur, 332 nisi quod ubi dicit, adversus sanctos tuos, eos innuit esse bene operaturos. Non enim sancti recte [Col. 1077A] dicerentur, nisi bene operarentur. Tribulationes tamen ipsorum, quas enarrat, possunt congrue dici bonae operationes. Quis enim dicendus est rectius bene operari, quam qui non fugit pro Christo tribulari.

Deus, quis similis erit tibi? nullus. Per hanc interrogationem innuit tristitiam quam habet de quibusdam qui se Christo praeferent, tribulando servos ejus; de quorum perditione agit statim concessive, ac si ponat: Sunt multi qui se tibi praeferent tormentando tuos, et se tibi aequiparabunt, ut reputent se non pendere ex te, sicut tu ex eis non pendes, sed tamen nullus eorum erit similis tibi. Vel hanc interrogationem quasi admirative ponit, ut innuat magnam esse potentiam. Ac si dicat: Deus, Christe, [Col. 1077B] quem impotentem adversarii tui reputabunt, eo quod non statim tuos remuneras, nec adversarios punis: quis tamen erit similis tibi, id est adeo omnipotens ut tu? nullus. Ergo, quoniam adeo potens es quod tibi nemo potest assimilari, tu qui modo taces a remuneratione tuorum, scilicet non remunerando eos in praesenti, prout merentur, ne taceas in futuro, sed remunera. Ne quoque compescaris, Deus, in futuro ab adversariorum vindicta, qui hic compesceris sola clementia. Posset quaeri quare hoc dicat, cum nondum sit aliquis qui ipsi adversetur? Ad quod respondet sic: Ideo dico neque compescaris, quoniam ecce in praesenti non diu morabitur, quod inimici tui sonuerunt, id est sonabunt, scilicet illi qui tibi inimicabuntur, in persecutione tuorum sonabunt, [Col. 1077C] id est irrationabiliter frement adversus tuos contradicendo eis, a similitudine inanimatorum, ex quorum collisione fit sonitus. Et non solum sonabunt contradicendo; sed et qui oderunt te, id est inimici qui te odio habebunt, extulerunt caput, id est extollent contra te mentem. Et exponit quomodo extollent: hoc modo scilicet extollent caput, quoniam malignaverunt consilium super populum tuum, scilicet malignum consilium inierunt, id est inient verbis, ut opprimant populum tuum, et non qualemcunque populum; sed et cogitaverunt adversus sanctos tuos, id est cogitabunt tale quid quod noceat servis tuis corporaliter. Dixerunt enim, id est dicent, scilicet, sic secum disponent, dicendo unus ad alterum:

Venite et disperdamus eos de gente. Ac si dicat: [Col. 1077D] Ipsi fideles sunt gentes, id est maxima multitudo, sed promoveamur in eos, et disperdamus de gente auferendo, id est diminuamus eos ut non sint gentes, id est multitudo, et usque adeo disperdamus, quod non memoretur nomen Israel ultra, id est adeo eos destruamus, quod nec etiam ulterius mentio fiat nominis eorum, qui se Israel esse dicunt. Diceret aliquis: Unde erit tanta fiducia nomen Israel exstinguendi? Ad quod respondet: Inde est eis fiducia nomen Israel exstinguendi, quoniam hoc cogitaverunt unanimiter, id est cogitabunt una mala voluntate; et non solum cogitabunt, sed simul, id est in uno animo adversum te existentes, scilicet tibi contrarii disposuerunt, id est disponent inter se testamentum [Col. 1078A] hoc, id est hoc firmissimum pactum, ut tuos disperdant, tabernacula, id est transitoriae et pronae ad casum multitudines Idumaeorum, id est terrenorum et sanguineorum, scilicet multitudines falsorum Christianorum, id est qui, licet sint ecclesiasticis initiati sacramentis, tamen terreni sunt, id est omni modo terrenis inhiantes, et crudeles contra bonos, sicut ille crudelis est qui proximi sanguinem effundit; et Ismaelitae disponent adversum te, id est illi iidem Christiani, qui, cum Deo promiserint obedientiam, Ismaelitae tamen sunt, id est sibi obedientes in omnibus obscenis voluntatibus suis. Idumaei quidem 333 sanguinei vel terreni, Ismaelitae vero sibi obedientes interpretantur, Ismaelita tamen obediens Deo dicitur; Ismaelitae, [Col. 1078B] dico, qui erunt Moab, id est non tantummodo sibi obedientes; sed etiam sunt populus exlex, id est sine lege praeceptorum Dei; vel ex patre diabolo per infidelitatem geniti; vel a Patre Deo separati, scilicet recedentes ab eo per infidelitatem, qui filii noluerunt esse per fidem; Moab quippe exlex, vel ex Patre interpretatur.

Et Agareni disponent adversum te; haeretici scilicet, qui, licet per baptisma regenerati, se tamen per haereses a fide faciunt alienos. Agareni quidem interpretantur proselyti; proselyti vero, idem quod est alieni. Et Gebal disponet adversum te scilicet populus hypocritarum, »qui veniunt in vestimentis ovium, intrinsecus autem sunt lupi rapaces (Math. VII, 15).« Gebal vallis vana dicitur. Unde per [Col. 1078C] Gebal hypocritae denotantur; qui, cum vani sint et superbi, se faciunt valles, id est humiles. Et Ammon disponet adversum te, id est populus turbidus, scilicet principes haereticorum qui sunt turbidi, et turbidam doctrinam et obscenam propinantes. Et Amalech disponet, id est populus lambens, scilicet Simoniaci, qui lambentes sunt, id est per pecuniam et ambitionem Ecclesiastica dogmata, quasi cum ingluvie amplectentes. Amalech quidem interpretatur lingens vel lambens. Et alienigenae disponent, Philisthaei quidem; quia semper exstitere Judaeis adversarii, hoc appellativum nomen, quod est alienigenae, quasi proprium sunt sortiti. Dum igitur alienigenae ponit, idem est ac si poneret Philisthaei. Per Philisthaeos autem, qui potione cadentes [Col. 1078D] interpretantur, illi falsi Christiani bonorum adversarii accipiuntur, qui obscena potione luxuriae nimis imbuti, a bonorum consortio cadunt, et eis omnimode adversantur. Dico quod omnes isti, licet sacramentis Ecclesiasticis initiati, scilicet falsi Christiani, et hypocritae, et haeretici disponent testamentum adversum te: ipsi dico concordes in hoc cum habitantibus Tyrum, id est cum habitantibus in Tyro, id est in angustia, scilicet cum infidelibus qui in hoc perseverant ut omnino bonos angustient. Tyrus autem alio vocabulo dicitur sor. Sor quippe angustia dicitur. Unde cum Tyrum ponat, idem est ac si diceret Sor. Dico quod et infideles et falsi Christiani, et hypocritae et haeretici, disponent [Col. 1079A] tetamentum adversum te: Et vere disponent.

Etenim Assur, id est diabolus, venit, id est veniet cum illis omnibus, per pravas suggestiones, ut eos hoc disponere faciat. Diabolus quidem bene dicitur Assur, id est dirigens vel deprimens, vel elatus; illos enim quos decipit, ad mortem dirigit, id est recta via per peccata ducit, et bonos per instantiam malorum operum deprimit, et se semper contra Deum arroganter extollit. Qui diabolus per Nabuchodonosor praefiguratus est, qui ad historiam multitudinem gentium ad opprimandum Hierusalem adduxit; qui etiam Nabuchodonosor Assur genere fuisse dicitur. Et illi omnes facti sunt, id est fient in adjutorium filiis Lot, id est filiis declinationis; Lot enim declinatio dicitur. Unde per filios Lot, maligni spiritus [Col. 1079B] intelliguntur, qui, cum primum speciales filii fuissent, a Deo per arrogantiam declinaverunt; qui, quoniam per se bonos persequi nequeunt, iniquos omnes sibi in adjutorium adjungunt, quorum officio multimode illos affligunt. Concessive autem agit de perditione illorum adversariorum qui erunt ecclesiasticis initiati sacramentis, sic: Ergo quia Moab et caeteri disponent adversum te, fac illis sicut Madian, id est utpote illis qui sunt Madian, id est declinantes judicium, scilicet falsi Christiani et haeretici, qui reputatione sua declinant judicium futurum, scilicet non timent ut tu justo judicio 334 damnes eos in futuro, et Sisarae, id est utpote illis qui sunt Sisara, id est equi visio vel exclusio gaudii, scilicet videntes in cognitione sua semper [Col. 1079C] equum, id est luxuriam vel bellum contradictionis contra bonos, quod utrumque per equum intelligitur, qui luxuriosum animal est et bello aptum, et qui male vivendo excludunt a se gaudium aeternum. Et fac illis Jabin, id est damna, utpote illos qui sunt Jabin, id est intellectus vel sapiens: scilicet qui se reputant subtiliter intelligentes, cum erronei sint et sapientes solummodo carnalia. Hoc quidem haereticis convenit. Sicut Madian et Sisarae, et Jabin dico, existentibus in torrente, id est in nimia abundantia Cisson, id est duritiae, scilicet qui abundanter sunt in perfidia indurati. Torrens vero pro abundantia ponitur, eo quod aquis nimium exuberet. Dico quod initiatis sacramentis concedo ut facias [Col. 1079D] sicut faciendum est, de quorum damnatione non est omnino constans, eo quod fideles esse videantur; de damnatione vero infidelium non oportet me concessive agere, cum jam in manifesto sit. Ipsi namque in Endor existentes, disperierunt, scilicet existentes solummodo in fonte generationis et nolentes esse in fonte regenerationis, id est in carnalitate sua scilicet, in qua generati sunt, ideoque dicitur fons, id est origo generationis, et nolentes pervenire ad baptisma, quod fons est salutiferae regenerationis, disperibunt, id est omnino peribunt. Et quamvis omnino pereant, non tamen videri debent inutiliter esse nascituri. Nam facti sunt ut stercus terrae, id est comparabiles stercori, fimo scilicet super terram disperso; qui, licet in se fetidus sit, [Col. 1080A] tamen humum impinguat et fertilem facit. Sic et infideles in se fetentes et sordidi, bonos tamen, quos affligunt, per tribulationes in bonis operibus fertiles faciunt, et divina gratia impinguatos.

Interposita divisione damnationis et salutis, revertitur ad concessionem damnationis eorum qui sacris Christianis sunt initiati, sic: Dico fac falsis Christianis sicut Madian et Sisarae. Principes autem eorum pone sicut Oreb, et Zeb et Zebee, et Salmana, id est illos qui eos excitant ad errorem et ad bonorum oppressionem, pone in damnationem sicut Oreb, id est utpote illos qui sunt Oreb, id est siccitas velut corvus vel foramen, scilicet qui sunt sicci a gratiae spiritalis rore; et aliorum bona nituntur exsiccare, et nigri in peccatis in modum corvi, et foramen [Col. 1080B] serpentis, id est caverna serpentis, scilicet in quibus habitat diabolus qui antonomastice serpens venenifer dicitur. Ac per quos etiam sibilat et pungit, dum eorum linguae officio perfidiae et erroris venenum aliis ingerit, a similitudine serpentis, qui in foraminibus et cavernis habitans, inde sibilat, et accedentes ad se pungit, et eis venenum ingerit. Hoc autem haereticis convenit. Et sicut Zeb, id est, utpote illos qui sunt Zeb, id est lupus; devorantes alios tribulando, ad modum lupi. Et hoc infidelibus convenit, et qui sunt Zebee, id est victima lupi, scilicet, qui per opera mala diabolo sacrificant, et alios sacrificare cupiunt, qui lupus rapax antonomastice dicitur. Hoc vero congruit falsis Christianis, et qui sunt Salmana, id est umbra commotionis vel [Col. 1080C] consummati, scilicet qui sunt faciles ad hoc ut ad omne malum commoveantur, ut umbra quae ad modum solis movetur, et qui sunt umbra, id est obumbrati caecitate, et in malitia consummati, id est perfecti. Adjungit etiam causam quare de eorum dejectione sic concessive agat. Dico pone in damnationem principes, omnes principes eorum, inquam, qui dixerunt, id est qui dicent scilicet voce, quidam autem mala affectione, quidam vero dixerunt ipsa persecutione: haereditate, id est haereditario modo, possideamus in dominio nostro sanctuarium Dei, id est sanctum populum Dei, scilicet ita possideamus et ad libitum nostrum excolamus populum Dei, ceu quilibet 335 haereditatem suam ad libitum suum possidet et excolit. Ac si dicat: Ideo eos [Col. 1080D] pone, quia dicent: possideamus sanctuarium Dei haereditate.

Ostendit quidem quomodo concedat eos poni, cum sic addit: Dico pone principes, scilicet hoc modo pone, o Deus meus, pone illos hic ut rotam, id est similes rotae, ut eleventur in posterioribus, id est in terrenis, quae post tergum semper relinquuntur, dum transeunt, et dejiciantur in anterioribus, scilicet in bonis coelestibus, ne ea adipiscantur, ut praesumunt, quae anteriora sunt, id est adhuc ventura; ad similitudinem rotae, quae in posterioribus elevatur et in anterioribus dejicitur. Quod est dicere: Permitte eos in saecularibus prosperari, ut in coelestibus dejiciantur, et pone illos sicut stipulam, [Col. 1081A] ante faciem, id est ante impetum venti, scilicet, ut sic instabiles sint et inconstantes resistere suggestionibus diaboli, sicut stipula eradicata inconstans est ante impetum venti; et in futuro persequeris illos in tempestate tua, id est in judicio tuo, quod dicitur tempestas, eo quod bonos a malis separabit, ut tempestas grana separat a paleis, paleas rapiens, et grana dimittens. Seu etiam tempestas dicitur, eo quod ipsum angelorum multitudo comitabitur, quod bonos a malis separabit, ad similitudinem tempestatis, juxta quod alibi legitur: »In circuitu ejus tempestas valida (Psal. XLIX, 2);« et post tempestatem in ira, id est in vindicta tua turbabis eos, cum in gehennam ignis aeterni mittentur. Dico persequeris, ita scilicet persequeris sicut ignis [Col. 1081B] persequitur silvam, qui comburit eam; et non qualemcunque silvam, sed sicut flamma, id est ignis flamma, comburens montes, id est silvas montium, persequitur ipsas montanas silvas. Quod est dicere: Sicut ignis in silvis montium ubi violentior est, pro nimio impetu ventorum, adeo ipsas silvas persequitur ut ex toto destruat, sic et tu, Deus, in futuro justo judicio persequeris eos, ut omnino perdas. Orat autem de salute quorumdam principum salvandorum: Dico pone principes ut rotam, illos scilicet qui damnandi sunt, facies autem eorum, id est conscientias quorundam eorum salvandorum imple hic ignominia, id est verecundia, scilicet ut se cognoscant ignominiosos quia peccaverunt, et sic verecundentur. Et per hoc, o Domine, quaerent bene [Col. 1081C] vivendo nomen tuum, id est honorem nominis tui; conscientia quidem ideo facies dicitur, quia sicut in facie rubor, qui verecundiae signum est, apparet, ita in conscientia ipsa verecundia manet.

Revertitur autem ad concessionem damnandorum, sic: Dico ut facies salvandorum impleantur ignominia, damnandi autem in futuro erubescant ad damnum, qui hic erubescere nolunt ad commodum, et conturbentur in saeculum saeculi, id est doleant in aeternum: repetit ut addat, et confundentur, inquam, id est conturbentur, et pereant aeterna morte, et tunc cognoscant quod hic cognoscere nolent, scilicet quod tibi est nomen Deus, id est quod tu solus juste Deus vocaris, id est Creator, et alius non est praeter te, et quod tu solus es Altissimus, [Col. 1081D] id est Omnipotens dominans super omnem terram; Ac si dicat: dum hic suas voluntates facient et tuas spernent, se tibi assimilabunt, et te solum Altissimum esse non putabunt; quod tandem in futuro cognoscent, cum juste peribunt.



IN PSALMUM LXXXIII.

Psalmi octogesimi tertii titulus: In finem pro torcularibus, filiis Chore psalmus. Quod sic exponitur: Psalmus iste est attribuendus adoptivis filiis Chore, id est, perfectis imitatoribus passionis Christi, agentibus pro torcularibus valentibus in finem, id est, agentibus pro pressuris tribulationum, quae ad hoc valent ut parientes se ducant in finem, id est perfectionem aeternae beatitudinis. Vel filiis [Col. 1082A] Chore in finem respicientibus, id est in Christum, per quem se ad beatitudinem venire confidunt, et agentibus pro torcularibus, id est ad laudem torcularium, quae quibusdam inutilia esse videntur. Torcularia quidem pressurae tribulationum dicuntur, eo quod 336, sicut torcularia uvas exprimunt, et mustum ab acinis separant, et in apothecas Domini ipsum mustum fluere faciunt, acina remanent, sic et tribulationum pressurae bonos deprimentes; ipsos corporali morte a malis separant, dum eorum animae a corporibus separatae in coelum ascendunt; mali vero, tribulationibus deficientes, illuc pervenire nequeunt. Introducuntur autem filii Chore, hic agentes et ipsas tribulationes laudantes, per quas venitur ad atria vitae coelestis ab hac valle lacrymarum. [Col. 1082B] Et hoc ideo faciunt, ut incitent auditores ad patiendas ipsas tribulationes; quae eis erunt utiles, ut per eas perveniant ad beatitudinem. Ne vero solo merito patientiae tribulationum ad hoc se posse venire praesumat aliquis, ostendunt quod nullus ad hoc perveniet, nisi fundet opera sua in spe et fide et dilectione, et nisi etiam Deus eum adjuvet per gratiam suam ad ascensum beatitudinis; unde etiam orant ut Deus eos ad hoc adjuvet, per meritum bonitatis Christi, melius esse dicentes in aeterna Hierusalem esse civem minimum, quam hic in Babylonia civitate peccatorum summum et praecipuum.

Quam dilecta tabernacula tua, id est militiae tuae per tribulationes quae transitoriae sunt, ad modum [Col. 1082C] tabernaculorum, Domine Deus virtutum supernarum! Ac si dicat: Cum viris saecularibus dilectum sit et charum, pro saecularibus dominis sub multo tribulationum pondere militare, cum tu quidem adeo potens sis quod et virtutibus coelestibus domineris, quam dilecta sunt nobis tabernacula tua, id est valde nobis dilectae sunt militiae tuae, in gravissimo pondere tribulationum! Et per ipsa tabernacula, concupiscit anima mea pervenire in patria Domini, id est in amplitudinem Hierusalem coelestis, quae civitas est Domini: Et non solum concupiscit, sed et deficit per tribulationes ab hac vita scilicet, dum a corpore per tormenta separatur, ut perveniat in ipsa atria Domini, a similitudine uvae, quae deficit in torculari, ut mustum expressum defluat [Col. 1082D] in cellaria Domini. Quia vero dixerat quod anima concupiscit, et constat duas esse vires animae, sensualitatem scilicet (quam hic carnem vocat, eo quod carnem vegetat, et ea quae carnis sunt sapit), et spiritualitatem, quae etiam rationalitas dicitur, (quam hic cor vocat, eo quod regit et disponit sensualitatem et ipsum corpus), ostendit hic utramque vim exsultanter cupere ad aeternam beatitudinem, scilicet ad conformitatem vivi Dei pertingere; cum tamen sensualitas, nisi multis jejuniis et afflictionibus aliis dometur, soleat saepe spiritualitati repugnare, juxta illud Apostoli: »Caro, id est sensualitas, concupiscit adversus spiritum; spiritus autem adversus carnem (Gal. 5, 17).« Cum igitur carnem, id [Col. 1083A] est sensualitatem dicat in tribulationibus exsultare, ut per hoc possit ad Deum vivum pervenire, innuit eam, per afflictiones plurimas domitam, spiritualitati consentire; et nos in hoc instruit carnalitatem nostram, ut spiritui non repugnet, similiter edomare. Et hoc sic dicit: Dico quod anima mea concupiscit per pressuras ad atria Domini pervenire; et non concupiscit hoc secundum unam vim tantum, sed cor meum, id est spiritualitas, et caro mea, id est sensualitas, exsultaverunt, id exsultanter concupiverunt in Deum vivum pervenire, per torcularia tribulationum, id est in conformitatem Dei vivi, in quantum ei possum conformari, scilicet ut in aeternum vivam; et non superflue addit vivum: ac si dicat: Cum vivus ipse sit et immortalis, quis [Col. 1083B] non concupiscat ad eum pervenire ut vivat? Ostendit autem qua fiducia se putat ad hoc pertingere, cum sic addit: Dico quod anima mea concupiscit pervenire in atria Domini, et confido quod perveniam.

Etenim passer invenit sibi domum et nidum, et turtur domum et nidum, ubi ponat et foveat pullos suos. Domum et nidum ad utrumque referri debet, sed propter brevitatem, domum ad passer adjunxit, et nidum ad turtur. Passer quidem 337 jure spiritualitas dicitur, eo quod ad alta semper tendit, et more passeris, quae nunquam nisi in altis locis nidificabit. Turtur vero sensualitas dicitur, eo quod sub multis tribulationibus gemit, et per domationem tribulationum [Col. 1083C] casta efficitur, ut non luxuriet neque spiritui repugnet, more turturis, quae assidue gemit et casta est. Pullos vero bona opera dicit, eo quod a fidelibus procedunt, et ab eis semper augmentantur, sicut pulli ab avibus procedentes, ab eisdem avibus nutriuntur et foventur. Charitatem vero vocat domum, eo quod non cito transitoria sit, sicut nec domus; spem vero et fidem nidum, eo quod ad similitudinem nidi ad tempus erunt, juxta illud Apostoli: »Charitas nunquam excidit (I. Cor. XIII, 8);« et iterum: »Major autem horum est charitas. (Ibid. 13).« Per hoc innuit quod fides et spes in futuro excident. In hac ergo domo et in hoc nido pulli ponuntur et foventur, id est bona opera fundantur et augmentantur, quae aliter perirent more pullorum, [Col. 1083D] qui in nido positi foventur, ne pereant. Verba vero versus istius sic adaptantur: Vere confido me pervenire in Deum vivum; etenim passer, id est spiritualitas, per gratiam Dei invenit sibi, id est ad utilitatem suam, domum, id est charitatem, et nidum, id est, spem et fidem, et turtur, id est sensualitas, invenit domum et nidum, ubi utraque ponat pullos suos, id est, fundet et augmentet bona opera sua; utraque namque avis sic bene operatur: ideoque utraque congrue dicitur opera ponere in domum et nidum. Dico quod passer invenit domum, et turtur nidum; quae domus et nidus sunt altaria tua. Et vere altaria: quia sicut super altare offeruntur sacrificia, ita super spem, fidem et [Col. 1084A] charitatem debent Deo offeri omnia bona opera. Ostendit autem quare concupiscit venire in atria Domini: Et hoc ideo, o Domine, Deus virtutum supernarum existens, rex meus et Deus meus, quoniam beati qui habitant in domo tua, Hierusalem coelesti. Ac si dicat: Quis non concupisceret venire in atria tua, cum sis Deus, id est Creator, et Dominus virtutum, et rex, et cum omnes beati sint qui in domo tua habitant? Atria et domus, pro eodem hic habet. Cum dicit beati, innuit eos tantam habere beatitudinem, quanta intelligi potest; et inde constat eos esse beatos: quia laudabunt te devotionis amore in saecula saeculorum, id est in aeternum. Non enim in aeternum laudarent, nisi in aeternum beati essent. Ad hanc autem beatitudinem [Col. 1084B] per se nemo potest pertingere, licet habeat spem, fidem et dilectionem; sed beatus est vir ille, id est, ille solummodo vir ad hanc beatitudinem pervenit, cujus est auxilium abs te ad ascensiones beatitudinis quas disposuit in corde suo. Quod est dicere: Ille solus dicendus est ad beatitudinem perventurus, qui, cum disponat in corde ad hanc beatitudinem ascendere, per multas ascensiones virtutum et bonorum operum a gratia tua suscipit auxilium. Per se namque nullius est ascendere, Domino sic attestante: »Nemo ascendit in coelum,« per se scilicet, »nisi Filius hominis qui est in coelo (Joan. III, 13).«

Dico quod ascensiones disposuit utpote existens in valle lacrymarum, id est in hac vita, quae humilis [Col. 1084C] est et plena lacrymis tribulationum, ad comparationem alterius vitae, quae comparata huic mons dicenda est, et gaudio plena. Ac si dicat: Dignum est ut ascensiones disponat; quis enim nollet, nisi demens, a valle lacrymarum in laetitiae montem ascendere? Et ne immeritus videretur quilibet in valle lacrymarum esse, addit: In valle lacrymarum dico, in loco scilicet quem ipse homo posuit sibi peccando; ac si dicat: quem non habet homo quilibet culpa auctoris, sed culpa sui. Vel sic: Ne aliquis impatienter ferret in hac valle lacrymarum esse, addit: in loco scilicet quem posuit Deus humano generi, id est in quo constituit nos affligi propter crimen protoplasti. Quoniam autem dixerat: beatus vir cujus est auxilium abs te, posset aliquis quaerere: [Col. 1084D] Auxiliatur ne Deus ad hoc? Ad quod sic respondet: vere auxilium est beatis a Deo. Etenim legislator, Christus scilicet qui nobis legem dedit, dat et dabit perseveranter benedictiones, id est multiplicia dona gratiae, per quae suos benedicet, id est exaltabit 338 beatitudinem, et per ipsas benedictiones, Ibunt de virtute in virtutem, ascendendo. Et in futuro in Sion coelesti videbitur Christus Deus deorum, scilicet qui, cum Deus sit, deificabit quoque suos; vel in ipsis Sion existentibus videbitur spiritualiter Deus deorum, Trinitas scilicet Deus. Quod est dicere: »Ratione videbunt in se Deum, quem hic videre nequeunt, erit enim Deus omnia in omnibus (I Cor. XV, 28);« vel sic: Adeo ascendent, quod in hac vita [Col. 1085A] videbitur Deus deorum, et non corporaliter, sed in Sion, id est in specula contemplationis. Ac si dicat: adeo suos beatificabit, et ascendere faciet de virtute in virtutem, quod etiam eos se faciet contemplari.

Orat autem pro ipsa visione Dei et beatitudine, sic: Dico quod Deus deorum videbitur. Et ut te videam et beatus fiam, Domine, qui potens es, quia Deus virtutum supernarum es, exaudi orationem meam, quia oro ut te videam. Auribus, inquam, percipe, id est, in potentia misericordiae tuae per quam clementer exaudis, percipe ipsam orationem, Deus Jacob. Ac si dicat: Oro, ut quia Deus es meus Jacob, sic etiam Deus meus Israel, ut scilicet, qui jam facis me strenue luctantem, facias quoque te contemplantem. Exaudi orationem, et percipe auribus [Col. 1085B] et aspice, Deus; idem est ex affectione nimia toties repetitum; et tu, Deus protector noster, ne in tribulationibus hujus vitae deficiam, aspice nos aspectu misericordiae, id est nobis misericorditer tribue ut tui contemplatores simus, qui hoc nobis impendis ut protector noster sis in tribulationibus. Et quod non hoc exigunt nostra merita ut nos aspicias, respice in faciem, id est in pulchritudinem virtutum et bonorum operum Christi Filii tui, capitis nostri, scilicet considera quod hoc pulchritudo Filii tui Christi exigit, ut nobis per eum miserearis. Faciem pro pulchritudine ponit, eo quod in facie hominum soleat eorum pulchritudo notari. Et ideo tantopere postulo te videre et ad vitae aeternae beatitudinem pertingere, quia illa una dies et indeficiens, [Col. 1085C] quae est in atriis tuis, id est coelesti Hierusalem, melior est super millia dierum hujus vitae, infinite. Quod est dicere. Ideo desidero ad te pervenire, et ad vitam aeternam pertingere, quia illa una dies vitae aeternae, quae indeficiens est, dignior est et praestantior infinitis millibus dierum hujus vitae, qui deficient. Per hoc autem quod sic vitam aeternam commendat, auditores ad eam perquirendam instigat.

Et quia talis est illa dies una, elegi abjectus, id est minimus civis esse in domo Dei, Hierusalem coelesti, magis quam habitare, id est diu manere praecipuus et honoratus in tabernaculis peccatorum, id est in transitoria conversatione peccatorum saecularium virorum. Abjectus quidem pro minimus [Col. 1085D] ponit, non quod ibi aliquis abjectus futurus sit, sed quoniam minimos dicere consuevimus abjectos; et quidam erunt ibi minimi, quidam vero summi, juxta illud Apostoli: »Sicut stella a stella differt in claritate, sic et resurrectio mortuorum (I Cor. XXV, 42).« Dico quod elegi abjectus esse in domo Dei, ad quam domum non credo me meritis meis pertingere, o auditores, sed per misericordiam et veritatem Dei, quia misericordiam et veritatem diligit Deus, id est quia Deus misericors est et verus, qui promisit se nos perducturum ad illam domum. Et quia misericors est et verus, Dominus dabit gratiam et gloriam, id est gratuitam gloriam in futuro, scilicet vitam aeternam. Exponit autem quibus dabit, [Col. 1086A] et ostendit quod in perpetuum dabit, quod amplius, postquam dederit, non privabit bonis illius gloriae eos qui in innocentia existentes ambulant, id est promoventur de bono opere ad bonum opus. Quod est dicere: innocentibus qui bene operabuntur, dabit ea bona: et postquam dederit non privabit, et haec bona nullus habebit, si de eis desperavit; sed, o Domine virtutum supernarum, beatus erit vir ille, id est his bonis beatificabitur vir ille, qui sperat ea quae sunt in te, scilicet bona ista. Ac si dicat: Cum Deus virtutum sis, quis beatior quam qui sperat in te? vel beatus erit hic qui sperat in te, non in se, scilicet qui non confidet se per merita sua ad hoc attingere, sed per te. Qui vero in se solo confidit, nunquam perveniet.



339 IN PSALMUM LXXXIV.
[Col. 1086B]

Psalmi octogesimi quarti. titulus: In finem filiis Core psalmus. Quod sic exponitur: psalmus iste est respiciens in finem, id est in Christum, cujus beneficia narrat quae humano generi contulit; et hoc filiis Core, id est ad utilitatem illorum qui futuri sunt filii Core, id est imitatores Christi crucifixi. Per hujus psalmi narrationem non dicit filiis Core, quod hic loquantur filii Core, vel quod hic ad eos agatur; sed quod hic Propheta, ostendens beneficia per Christum humano generi data, auditores ipsa narratione incitat ut ejus imitatores efficiantur, a quo eis tot beneficia collata sunt: istud enim eis utile nimium est. Ista vero beneficia, adhuc in tempore suo futura, quasi jam praeterita more praeterito enuntiat, et pro [Col. 1086C] eis orat.

Benedixisti, id est benedices, Domine Pater, terram tuam futuram per benedictionem, prius per Adam maledictam. Ac si dicat: humanum genus, quod terra dicendum est secundum sensualitatem quae terrenis est intenta, maledictum fuit per Adam, id est humiliatum ad vitia et mala opera. Quod praesignatum est per hoc quod dixit Dominus ad Adam: »Maledicta terra in opere tuo, spinas et tribulos germinabit tibi (Gen. V, 17):« Sed tu, Domine Pater, benedices illud genus humanum, id est exaltabis in virtutibus et operibus: et per hoc facies illud terram tuam, ut tibi scilicet proferat fructum bonorum operum: Et priusquam benedicas, avertisti, id est avertes captivitatem a Jacob, scilicet maxima [Col. 1086D] generis humani parte, quam facies Jacob, id est viriliter luctantem contra diabolum, et vitia avertes ne sint in captivitatem, scilicet ne in subjectione diaboli teneantur captivi. Et postquam avertes captivitatem, remisisti iniquitatem plebis tuae, id est remittes in plebe tua iniquitatem, scilicet comprimes in ea fomitem peccati, id est pravam concupiscentiam, ne ei praevaleat, et ad pravam actionem pertrahat. Et priusquam iniquitatem remittas, operuisti, id est operies, scilicet demerges et delebis in baptismate, omnia peccata eorum, tam originalia quam actualia. Quod praefiguratum est in filiis Israel mare Rubrum olim transeuntibus; inimici quorum a tergo sequentes operti sunt in mari, et demersi et mortui.

[Col. 1087A] Notandum quod haec beneficia non narrat ordine; prius enim fuit a captivitate per fidem averti, postea vero peccata operiri, et sic post iniquitatem remitti; et ad ultimum in bonis operibus et virtutibus benedici. Ne vero videretur quod nullum aliud beneficium esset collaturus, innuit quod multo perfectius dabit in futuro, cum addit mitigasti. Quod sic continuatur: Dico quod benedices, captivitatem avertes, iniquitatem remittes, peccata operies; et hoc modo mitigasti, id est mitigabis omnem iram tuam, id est omnismodi vindictam tuam; ac si dicat: vindictam tuam multimode in humano genere exerces, propter peccatum Adae, cum illud diabolo per mala opera subjici permittis, et captivari, et iniquitatem ejus intendi, et mortale et passibile esse. Hanc autem vindictam non [Col. 1087B] hic ex toto auferes, sed aliquantulum mitigabis hic omnis modi vindictam, cum benedices et captivitatem avertes. In futuro vero avertisti, id est avertes te ab ira indignationis tuae. Indignatio solet aliquando poni pro leviori ira; sed in alia translatione habetur ab ira furoris tui. Unde colligimus, indignationem hic pro nimia ira poni. Et est additum ad determinationem, ut sit dictio intransitiva, sic: in futuro avertes te ab ira indignationis tuae, id est ab illa ira quae indignatio dicenda est eo quod magna sit, scilicet avertes te a magna vindicta tua. Quasi poneret: Hic remittes eis parvam vindictam, quam pro peccato Adae in eis exerces, intentionem scilicet iniquitatis, et caetera hujusmodi quae minora dicuntur, eo quod non sic gravare malos videntur, cum [Col. 1087C] potius in eis delectentur; in futuro vero avertes ab eis majorem vindictam, quae prae nimia magnitudine sua furor dicitur, scilicet mortalitatem et passibilitatem, quae ipsos etiam 340 malos valde gravant, ideoque major vindicta dicuntur et furor.

Orat autem quod enuntiavit, sic: Dico quod benedices, et captivitatem avertes, etc. Et sic fiat, o Deus salutaris, id est salvator noster, converte nos a maledictione ad benedictionem, a captivitate in libertatem, ab intentione iniquitatis ad remissionem: a peccatorum instantia ad eorum opertionem et dimersionem.

Et dixi quod in futuro avertes iram indignationis; et ita sit: Averte ex toto a nobis in futuro iram, id [Col. 1087D] est magnam vindictam tuam. Et ideo hoc oro, quia nunquid est credendum quod quidam falso asserunt, scilicet quod in aeternum irasceris nobis, nos non resuscitando, et immortalitatem non reducendo? Esses enim in aeternum iratus nobis, si non resuscitaremur, et ad immortalitatem non restitueremur. An si resuscitaveris, et immortales feceris, extendes iram, id est vindictam tuam a generatione hac terrena, usque in generationem futuram cum resuscitabimur? scilicet, cum hanc vindictam in nobis hic exerceas, ut simus passibiles, extendes eamdem hanc vindictam usque in generationem futuram, ut et tunc passibiles simus, sicut quidam opinantur? Hoc autem sensisse videntur illi qui Dominum interrogasse in Evangelio leguntur, cujus esset in resurrectione [Col. 1088A] futura mulier quae septem fratribus nupserat; quibus Dominus respondit: »In regeneratione neque nubent neque nubentur (Luc. XX, 33, 35).« Hanc autem quaestionem per singula solvit, cum adjungit: Vere non irasceris in aeternum: sed tu Deus in futuro conversus ab ira ad misericordiam vivificabis nos, resuscitando et immortales faciendo. Et non extendes iram tuam, a generatione in generationem; quia plebs tua, nos scilicet et nostri conformes, laetabitur in te, id est participatione impassibilitatis tuae. Ac si dicat: nulla sollicitudine passionis anxiabimur: sed de participatione gloriosae impassibilitatis tuae laetabimur.

Orat etiam de hoc, ut contingat, sic: Dico vivificabis nos in futuro, et laetabimur in te; et ita sic, Domine, [Col. 1088B] ostende nobis in futuro hanc misericordiam tuam, scilicet, vivificationem et laetitiam misericorditer dandam. Et non sic ostendas ut non des (sicut perdendi, ad accumulationem miseriae suae, bonorum gloriam videbunt, quam non habebunt), sed ostende et da nobis salutare tuum, id est salvationem illam vivificationis et laetitiae; Misericordiam et salutare pro eodem habet.

Vel potest esse oratio de adventu Filii, per quem haec beneficia erant eonferenda sic: Dico quod vivificabimur et laetabimur; et, quia haec contingere nequeunt, nisi Filius tuus incarnetur et visibilis appareat, ostende nobis, Domine Pater, misericordiam tuam, id est visibilem fac apparere filiis nostris, qui tunc erunt, Filium tuum incarnatum, per cujus [Col. 1088C] obedientiam mundo misereberis, ideoque tua misericordia dicitur. Et quia non omnibus salvandis visibilis ostendetur, saltem da nobis omnibus salvandis, tam praesentibus quam futuris, eum, salutare, id est salvatorem, tuum, scilicet da ut sit omnium credentium salvator, tam videntium quam non videntium. Quoniam autem Propheta beneficia haec annuntiaverat, ut autorizabilia sint sua verba, ostendit non a se, sed a Spiritu sancto hoc habere, sic: Dico quod Deus vivificabit nos, et quod in eo laetabimur.

Hoc autem ex me non dico, sed frequenter audio, quod haec et hujusmodi alia loquitur in me, non verbis sed occulta inspiratione, Dominus Deus spiritus. [Col. 1088D] Et non solum hoc audio, sed et incessanter audiam quid loquatur in me, id est in interiori meo, Dominus Deus. Ac si dicat: Nulla sollicitudo terrenorum me ab hoc auditu poterit revocare. Et dignum est ut hoc semper audiam; quoniam non vile erit quod loquitur, sed loquetur pacem venturam in plebem suam, Judaicam, scilicet; pacem aeternam, quando nulla passione inquietabimur, sed jugiter in Deo laetabimur. Per hoc autem quod se dicit frequenter auditurum, auditores instruit, 341 quod ad hanc pacem semper esse debeant intenti. Et bene plebs Judaica sua dicitur antonomastice, eo quod ejus notitiam semper habuerit. Ne vero putaretur super omnem Judaicam plebem, ventura determinat, cum addit: Dico quod [Col. 1089A] pax in plebem suam veniet; et, id est scilicet super sanctos suos veniet, id est sanctis qui erunt in plebe Judaica; et de superiori dispositione Dei dabitur illa pax. Et non solum in sanctos ex Judaeis veniet illa pax, sed et in eos ex gentibus qui convertuntur, id est qui convertentur ab errore irrationabilis infidelitatis, ad cor, id est ad rationem cordis, ut Auctorem suum cognoscant et adorent. Bene quidem dicit gentes esse convertendas ad cor. Fuerunt enim extra cor, cum cultum, Deo debitum, creaturis impenderent, cum idola scilicet adorarent. Dico quod in sanctis erit pax, verumtamen prope timentes eum erit salutare ipsius, non prope illos sanctos qui ex sanctitate superbientes deficient. Ac si dicat: Quamvis dixerim indeterminate sanctos, multi tamen [Col. 1089B] sancti erunt qui a sanctitate deficient, a quibus salvatio aeternae pacis elongabitur; sed et salvatio prope timentes erit, id est: illis qui hic eum semper timebunt, ut non superbiant, erit propinqua illa salvatio per Christum, dum in hoc mundo erunt. Dico quod hic erit salvatio prope sanctos, et novissime prope timentes, ut tandem in futuro habitet, id est in aeternum maneat illius gloria salvationis, in terra nostra, id est in terrena modo carne nostra, scilicet ut non solum gloriosi simus in animabus, sed et in corporibus, juxta illud Apostoli: »Oportet corruptibile hoc induere incorruptionem (I Cor. XV, 53).« Vel sic potest legi, ut determinet inter quos conversabitur, ad instructionem fidei nostrae; et ad hoc, ut Judaeos, inter quos dicit eum conversaturum, [Col. 1089C] magis obnoxios sibi reddat, vel ut etiam ad utilitatem fidei gentium determinet: Quia non illos solos inter quos conversabitur, glorificabit, sed omnes qui eum adorabunt et credent, dico quod pax ejus veniet et in sanctos ex Judaeis, et in eos qui convertentur ad cor.

Verumtamen, quamvis et Judaeis sanctis et gentibus convertendis ad cor sit pacem daturus, salutare, id est Salvator ejus Filius, scilicet per quem mundum salvabit, conversabitur corporali praesentia non apud gentes, sed prope, id est apud timentes eum, scilicet apud Judaeos, qui jam a tempore Abrahae notitiam ejus habent et timorem; et sic tamen ut non illos solos gloriosos faciat inter quos conversabitur, sed ita ut per ejus gratiam inhabitet in futuro gloria [Col. 1089D] immortalitatis et impassibilitatis, non solum in anima nostra, sed et in terra nostra, id est in carne nostra, quae modo terrena est. Vel potest superius jungi, ubi dixit: Loquetur pacem venturam in plebem suam, quia illi duo versus interpositi fuerunt. Dico quod pax erit in plebe ejus, et non sola pax, sed sic erit in nobis, qui plebs ejus sumus, pax, ut cum pace inhabitet gloria in terra nostra. Expositio non mutatur. Et ad hanc pacem non per nostra merita attingemus, sed per misericordiam Dei et per veritatem ejus, quoniam verax est, et cum hoc promiserit, non potest non complere, et misericors in natura, vere per misericordiam et veritatem Dei ad hoc attingemus; ideo namque misericordia et veritas [Col. 1090A] obviaverunt sibi, id est concordabunt inter se haec duo ad hoc efficiendum ut pacem et gloriam habeamus, a similitudine aliquorum, qui sibi obviam veniunt ad hoc ut aliquid concordanter efficiant. Ac si dicat: Nunc concorditer misericordia et veritas Dei cooperabuntur, ut pacem et gloriam adipiscamur, et per hoc etiam ad haec deveniemus, quia per misericordiam Dei in hominibus justitia, id est remissio peccatorum, et pax, id est dilectio Dei et proximi osculatae sunt, id est concordabuntur valde, a similitudine concordantium, qui sese mutuo osculantur. Quod est dicere: Per hoc ad pacem aeternam et gloriam homines devenient, quia misericordia et veritas Dei, et justitia et pax per misericordiam Dei hominibus 342 datae, hoc cooperabuntur. [Col. 1090B] Posset quaeri: Quomodo eis dabitur justitia, id est remissio peccatorum?

Quod sic ostendit: Vere justitia erit in hominibus; nam de terra, id est ipsis hominibus qui modo terreni sunt non spirituales, orta est, id est orietur veritas, id est vera confessio peccatorum, et per veram confessionem prospexit, id est prospiciet, scilicet veniet ad eos justitia, id est peccatorum remissio, data de coelo coelorum, Christo, a similitudine illius qui, aliquem graviter oppressum clementer prospiciens, ad ei auxiliandum venit. Hanc autem confessionem ex se homines non habent; etenim Dominus dabit benignitatem, id est benignam illustrationem gratiae suae interius, unde vera illa confessio procedet, et per hoc confitendo et ad justitiam [Col. 1090C] remissionis attigendo non solum anima dabit fructum bonarum cogitationum, sed et terra nostra, id est terrena sensualitas nobis conformium, qui tunc temporis erunt, dabit Deo fructum, fructum scilicet bonorum operum. Cum dicit nostra, conformat se fidelibus Ecclesiae futuris, quia secundum fidem jam Ecclesiae membrum erat. Dico quod justitia et pax erunt in hominibus per veritatem, et postquam justi efficientur, justitia ambulabit, id est, ipsi promovebuntur de bono ad melius, et non ad favorem hominum, sed ante eum (Dominum) ambulabit, id est ad hoc ut ei bene placeat. Qualitatem ponit pro quali, justitiam scilicet pro justis. Et per hoc ambulabit ante eum, quia ipsa justitia ponet gressus suos, id est opera sua quibus ad vitam gradietur [Col. 1090D] in via, id est in Christo qui est »via, veritas, et vita (Joan. XIV, 6),« scilicet quia conformes efficientur Christo in operibus; per se enim non sufficerent ad ambulandum de bono in melius. Vel sic: Dico quod ambulabit, et hoc non per se, sed per hoc quod Dominus ponet gressus suos, id est gressus adjutricis gratiae in via, id est in ipsis justis, qui via Dei dicentur, eo quod in eis spiritualiter ambulabit secundum inoperantem gratiam, non secundum motum localem, juxta quod idem dicit per Prophetam. »Inambulabo in illis, et ero illorum Deus (Levit. VI, 12).« Vel via dicuntur, eo quod ad modum viae directi erunt a Domino ad vitam



IN PSALMUM LXXXV.
[Col. 1091A]

Titulus octogesimi quinti: Oratio ipsi David, scilicet Christo, ascribenda. Et si quaedam in hoc psalmo enuntiative dicuntur, quia tamen principaliter ad orationem spectat, oratio dicitur. Dominus enim Jesus circa tempus passionis orans, et de constantia ne cedat, et de resurrectione, et de gentium et Judaeorum convertendorum salute in hoc psalmo introducitur, ut nobis orandi exemplum et pro nobis et pro inimicis tribuat. Quod autem se pauperem dicit secundum humanam naturam, qui tamen secundum aliam naturam Deus et omnipotens erat, ad nostram instructionem facit, ut, qui simpliciter homines sumus et peccatores et fragilissimi, nos pauperes et inopes penitus esse reputantes, a divina gratia [Col. 1091B] oremus clementer adjuvari.

Inclina, Domine Pater, aurem tuam, dictum est a similitudine medici inclinantis aurem infirmo, qui prae nimia aegritudine non potest loqui, ut inclinando aurem percipiat quanta sit infirmitas ejus, et misereatur ei. Auris vero potentia divinae misericordiae dicitur, eo quod sicut audita percipimus aure, sic et ipse quod oramus percipit, et complet potentia misericordiae. Et est hoc ac si diceret: Inclina aurem tuam, id est condescendere fac potentiam misericordiae tuae mihi infirmo secundum humanitatem. Quod est dicere: Tu qui me infirmum semper consideras, oro etiam ut attente consideres infirmitatem humanitatis meae, et exaudi me. Et necesse est ut mihi condescendendo 343 me exaudias, quoniam [Col. 1091C] ego, qui Deus sum et omnipotens secundum deitatem, sum secundum humanitatem inops, id est insufficiens alterius ope liberari, nisi tua; et pauper, id est insufficiens ope mea adjuvari. Et in hoc exaudi, scilicet custodi animam meam, ne deficiat a sanctitate, timore mortis, quoniam revera sanctus sum et in cogitatione et in opere; et resuscitando salvum me fac ab hac infirmitate humanitatis meae, servum tuum, Deus meus; specialiter quadam singulari obedientia me servum dico, sperantem in te, non in aliquo alio adjutore. Ac si dicat: Cum servus tuus sim, in nullo resultans et in omnibus tibi obediens, et cum in te solo non in quolibet alio sperem, et sis Deus, cui specialiter prae caeteris obedio, dignum est ut animam meam custodias, et me [Col. 1091D] salvum facias.

Et ideo adhuc miserere mei, resuscitando et custodiendo; quoniam tota die, id est omni vita mea, quae clara fuit et splendida in bono ut dies, clamavi, id est clamore intensae devotionis egi, ad te adipiscendum. Et, oro etiam, laetifica animam meam in resurrectione, quae modo tristis est in passione. Laetifica animam, fere idem est in sententia, quod et salvum fac servum tuum; nisi quod, dum dicit laetifica, ostendit ad evidentiam fragilitatis suae se contristatum fuisse. Oro, laetifica. Et dignum est; quia non depressi animam meam vacando vitiis et malis operibus: sed levavi, id est sublimavi in virtutibus et bonis operibus ad te promerendum. Et non solum [Col. 1092A] hae occasiones valeant ad hoc ut me exaudias: sed, quoniam tu, Domine, suavis es, id est amabilis et jocundus cibus sanctis hominibus, qui tamen sunt utcunque peccatores, et longe me inferiores; et mitis es peccatoribus nondum poenitentibus, quos non statim juste damnas, sed patienter exspectas; et multae, id est infinitae misericordiae es, remittendo peccata omnibus invocantibus te, id est affectuose orantibus de remissione: Percipe orationem meam auribus, id est potentia misericordiae tuae; et percipiendo intende voci deprecationis meae, id est, intensum te fac voci meae deprecanti te. Quod est dicere: Cum illis qui simplices homines sunt, et in aliquo te offendentes, haec beneficia concedas, ut eis suavis sis et mitis, et multae misericordiae, [Col. 1092B] mihi potius Deo et homini, et a peccato immuni, intense tribue quod oro. Et ideo exaudi quia clamavi, id est clamore intenso egi, ad te promerendum in die tribulationis meae, id est in toto tempore vitae meae, quae nihil aliud est quam tribulatio. Et hoc fere idem est quod superius dixit, ad te clamavi tota die, nisi quia aliud notat, cum dicit tribulationis; ac si poneret: Quamvis assidue in tribulatione fuerim, nunquam tamen a clamore cessavi, ideoque dignus sum exaudiri.

Ostendit autem quae utilitas sequetur de exauditione sua, sic: Dico Auribus percipe orationem meam; et ita facies. Et quia exaudisti, id est exaudies me, custodiendo et resuscitando omnes, id est omnismodi gentes quascunque fecisti, per meam resurrectionem [Col. 1092C] venient ad te fide, quae longinquae sunt incredulitate. Non vacat a pondere, quod ponit, fecisti. Ac si dicat: Dignum est ut ad te veniant, cum eas creaveris. Quid enim competentius quam ut Creatori creatura subjiciatur? Et postquam venerint, coram te existentes, id est in beneplacentia tua adorabunt te, id est venerabuntur te devotione et humili oratione. Et etiam glorificabunt aliis nomen tuum, id est praedicabunt successoribus gloriosum esse nomen tuum. Versus autem qui hunc praecedit, scilicet Non est similis tui in diis, etc., per pharenthesim interpositus, sic post hunc versum qui est Omnes gentes, etc., legendus est. Dico quod omnes gentes ad te venient, relictis idolis. Et merito: Non enim est similis tui in natura aliquis in diis, id est [Col. 1092D] in idolis eorum, quae falso dii erunt; et non est aliquis agens secundum opera tua, id est operans mirabiliter, ad modum mirabilium operum tuorum. Singula igitur singulis reddit, cum addit: Vere nullus in diis operatur secundum opera tua; quoniam tu solus magnus es, id est potens et faciens mirabilia opera. Ipsi vero neque magni, neque mirabilia operantes: et nullus 344 similis tui in natura; quia tu solus Deus es, et nullus eorum Deus. Orat autem aut pro gentibus convertendis, sic: Dico quod gentes ad te venient, et pro eis, Domine Pater, scilicet deduc de virtute in virtutem me, id est ipsas gentes meas futuras in via tua positas, id est in fide et cognitione tui, per quam ad te venient; et ingrediar, id est ingrediantur [Col. 1093A] mei ad vitam positi in veritate tua, id est in veris praeceptis tuis; vel ingrediantur, id est promoveantur in veris praeceptis tuis. Et in hac deductione et ingressione laetetur cor meum, id est cor meorum, scilicet non contristentur in completione praeceptorum tuorum, sed laetentur; non sic tamen ut inde superbiant, sed sic ut timeat, id est mei timeant nomen tuum, quod est Dominus, scilicet timeant hoc quod designatur in te per hoc nomen quod est Dominus. Scilicet te omnipotentem esse et ultorem, qui eos punies si superbierint. Unde Dominus per Prophetam dicit: »Si Pater vester sum, ubi amor meus? si Deus, ubi honor? si Dominus, ubi timor? (Mal., I, 6.)«

Enuntiat autem futurum quod oravit, cum adjungit: [Col. 1093B] Oro ut mei deducantur et timeant te, et ita erit: scilicet Confitebor tibi, Domine Deus meus, id est cum sis Dominus et Deus meorum, mei laudabunt te in toto corde meo, id est in tota affectione cordis sui: scilicet ut non in parte tibi vacent, et in parte mundanis; sed ex toto te laudabunt tota affectione. Et glorificabo, id est gloriosum praedicabunt aliis nomen tuum, et hoc in aeternum. Hoc autem ideo repetit, ut addat: Merito glorificabunt nomen tuum, et confitebuntur tibi in toto corde; quia misericordia tua magna est super me, id est meos; scilicet quia ipsis meis conferes per misericordiam tuam magna beneficia, illustrando eos virtutibus et bonis operibus. Et prius eruisti animam meam ex inferno inferiori, id est crues animam meorum ex corruptione [Col. 1093C] caecitatis, quae inferior infernus, id est imitas congrue dicitur, quantum ad corruptionem corporis, scilicet quantum ad passibilitatem et mortalitatem. Cum enim corruptio corporis, quod indignius est in homine, jure infernus dicatur, id est imitas et dejectio, convenienter animae corruptio per caecitatem dicitur inferior infernus, id est inferior dejectio. Quanto enim res dignior et altior, tanto ejus dejectio inferior et gravior. Hic igitur Deus fideles suos de inferno inferiori liberat, id est eorum animam, prius per caecitatem corruptam, spiritali gratia illustrat. In futuro vero de inferno corporis eos eripiet, cum immortales et impassibiles faciet. Vel sic iste versus legitur competentius, ut ad Christum referatur: Dico confitebuntur tibi, et glorificabunt nomen tuum. Et hoc inde [Col. 1093D] continget quia magna est, id est erit, misericordia tua super me, ut mihi constantiam des in passione, et post omnem mundum ditioni meae subjicias, et dones mihi nomen quod est super omne nomen. Et eruisti, id est erues animam meam ex inferno inferiori, ad quem descendet, ut inde fideles in tenebris existentes extrahat. Infernus inferior congrue dicitur infernus ille localis ad comparationem hujus mundi qui superior est et tamen infernus dicitur, id est imus et dejectus ad comparationem patriae coelestis, quae dicenda est mons laetitiae.

Post orationem de gentibus, etiam de insurgentibus in eum Judaeis orare intendit. Sed ut sua oratione egere intendat, prius eos culpabiles esse monstrat, [Col. 1094A] sic: Oravi te, Domine Pater, pro gentibus salvandis; volo etiam te orare pro iniquis Judaeis. Et utile quidem eis est ut pro ipsis orem, o Deus. Nam iniqui, id est minores in populo Judaeorum, non ex merito meo sed ex iniquitate sua insurrexerunt in me, inclamantes Crucifige (Joan. XIX, 6), et caetera talia; et Synagoga potentium, id est congregatio pontificum et caeterorum principum, quaesierunt animam meam auferre, et non proposuerunt te ultorem futurum ante conspectum suum, scilicet non proposuerunt ante conspectum mentis suae te sic debere ulcisci, quia ex iniquitate in me insurrexerunt, quod utique proponere deberent. Et tu, Domine, non inde juste punias, sed ut pars eorum salvetur, tu, Domine Deus, misericors [Col. 1094B] 345 in natura; et miserator, secundum exhibitionem misericordiae; et patiens, exspectando peccatores, non statim puniens; et multae misericordiae, condonando peccata conversis; et verax, complendo omnia quae promittis: quia scilicet verax es, et me salvandum et glorificandum promiseris, respice in me, tibi usque ad mortem obedientem, et sic da imperium totius mundi, mihi puero, id est servo tuo, in nullo tibi resultanti, et antea quam des imperium, post tres dies salvum fac a morte filium ancillae tuae Mariae. Ac si dicat: Non solum hoc promeretur obedientia mea ut me salves, sed et obedientia matris meae; cui cum per Gabrielem mandasses quod me conciperet, non incredula neque rebellis, sed obediens facta et fidelis: ecce, inquit, id est parata [Col. 1094C] sum, ancilla namque Domini sum (Luc. I, 38), etc. Et non sic me salves a morte, ut hoc lateat; inutilis enim mundo esset resurrectio mea. Sed quia misericors es et miserator et patiens et multae misericordiae, fac mecum signum resurrectionis in bono. Et bene ponit mecum, ut se innuat esse Deum. Quasi diceret: Ego, secundum quod Deus sum, faciam signum resurrectionis, id est mirabilem et manifestam resurrectionem. Signum quippe pro miraculo saepissime ponitur. Dico quod faciam signum resurrectionis, et hoc signum erit in bono, id est in utilitate Judaeorum et gentium convertendorum. Vel: ego faciam, id est complebo signum Jonae, scilicet ut sicut Jonas die tertia de ventre ceti egressus est, ita ego die tertia carnem meam de sepulcro resuscitatam [Col. 1094D] egredi faciam (Matth. XII, 40). »Potestatem enim habeo ponendi animam meam, et iterum sumendi (Joan. X, 18).« Dico quod ego faciam signum in bono; et tu Pater fac mecum, id est cooperate cum sancto Spiritu hoc signum in bono, ut videant fide, secundum partem salvandorum dico, Judaei, qui me oderunt, quoniam tu, Domine, adjuvisti me, et hoc modo adjuvisti quod consolatus es me in resurrectione, qui modo tristis sponte sum in passione. Et hoc videndo confundantur bona confusione qui oderunt me, et sic convertantur.



IN PSALMUM LXXXVI.

Titulus octogesimi sexti: Filiis Core. Psalmus cantici. Quod sic exponitur: Iste psalmus cantici, id est [Col. 1095A] laetitiae, (non quod in eo agat Propheta de laetitia remunerationis aeternae, sed quia valde laetatur hic Propheta, agens laudem Sion, id est Ecclesiae primitivae de Judaeis), proponitur filiis Core, id est adoptivis filiis Crucifixi, quorum utilitati in hoc psalmo Propheta intendit. Laudat enim in hoc psalmo Propheta Ecclesiam primitivam, de fundatione et gloria portarum suarum, et, ut auctorizabilior laus sua sit, Spiritum sanctum eam laudantem introducit. Cui Ecclesiae primitivae, ad cumulum ejus laudis, dicit Ecclesiam de gentibus adjungendam esse, et Christum Deum et hominem, et ipsius Ecclesiae (quae Dei civitas est) Dominum in ea nasciturum esse. Et hanc laudem ad utilitatem filiorum Core facit, scilicet ut, qui, jam per baptismum filii Core facti, ejus [Col. 1095B] civitatis cives sunt, hac laude instigati nunquam ab ejus participatione discedant; qui vero nondum ejus cives existunt, tali laude ad eam attrahantur. Et bene quidem Christus Core dicitur, id est calvus, eo quod a Judaeis, qui stulti fuerunt ut pueri, derisus sit, a similitudine reorum, qui pro sceleribus decalvati, id est capillis truncati, deridentur. Quod in Elisaeo calvo praemonstratum est; qui cum discedens a Jericho montem Bethel ascenderet, pueri eum ascendentem considerantes deridebant, dicentes: »Ascende, calve, ascende, calve (IV Reg. II, 23).« Qui mox, divina ultione permittente, a duobus ursis silva egredientibus devorati sunt (Ibid., 24). Sic et Judaei, quia Christum ab Jericho transeuntem, id est ab hac vita, et Bethel, id est coelum, per exitum mortis ascendere [Col. 1095C] parantem, dum crucem ascendit, deriserunt, dicendo: »Si Filius Dei es, descende de cruce (Matth. XXVII, 40),« mox post 42 annos a duobus imperatoribus, Tito scilicet et Vespasiano, Roma exeuntibus destructi sunt. Et bene mundi hujus vita Jericho dicitur, eo quod ad modum lunae aliquando per prospera augmentari, aliquando vero per adversa deficere videatur. Jericho quippe luna interpretatur. Congrue quoque per montem Bethel, coelum designatur, quod excelsa domus est, videlicet habitatio ejus summa, non localis sed spiritalis. Bethel sane domus Dei interpretatur.

346 Fundamenta ejus in montibus sanctis. Cum ita laudem Ecclesiae primitivae, quae Dei civitas est, [Col. 1095D] videatur agere, quasi de ea aliquid jam dixisset (ponit enim in principio hanc relativam vocem, quae est ejus), innuit nobis quod de ea jam multum et frequenter in mente cogitando egerit. Et per hoc eam valde commendat, cum ipse, vir gravissimae auctoritatis, de ipsa Ecclesia se frequenter cogitasse innuat. Et est ac si dicat: Sion, id est Ecclesia primitiva, quae speculabitur aeterna, non attendendo praesentia, valde laudabilis erit. Fundamenta enim ejus erunt in montibus sanctis, apostolis scilicet et prophetis, qui montes erunt dicendi, scilicet in perfectione virtutum et operum Excelsi. Quod est dicere: Sion fundabitur in doctrina prophetarum et apostolorum, ut, firma facta, ad hostium visibilium et invisibilium impulsum non corruat. Qui prophetae [Col. 1096A] et apostoli montes dicuntur excelsi, ad differentiam haereticorum et pseudo praedicatorum, qui, tametsi montes sint, id est in saeculari sapientia provecti, non tamen sancti sunt sed tenebrosi. Unde a Domino nobis per Scripturam praecipitur ut in montibus tenebrosis pedem offendere caveamus. Dicuntur autem prophetae et apostoli Ecclesiae fundamenta, eo quod per ipsorum doctrinas super unum et immobile fundamentum, quod est Christus, in fide fundata sit. Juxta illud Apostoli: »Aedificati super fundamentum apostolorum et prophetarum, ipso summo angulari lapide Christo Jesu (Ephes. II, 20).« Sed diligit Dominus, etc. Quod sic conjungitur: Dico quod Sion inde laudabilis sit quia fundata est in montibus sanctis. Laudabilis etiam est de pulchritudine [Col. 1096B] et perfectione portarum suarum, apostolorum scilicet, qui non solum fundamenta, sed etiam Ecclesiae portae dicuntur, eo quod eorum doctrinis ad ejusdem Ecclesiae consortium infideles introeunt. Et per hoc portas ejus speciosas in virtutibus et operibus esse convincitur, quia Dominus, qui eas non diligeret nisi pulchrae essent, diligit portas Sion, id est diliget super omnia tabernacula Jacob, scilicet apostolos diliget ei militantes plusquam omnes in priori populo Judaico, qui fuit de genere Jacob; qui ideo tabernacula dicuntur, quia Deo in tabernaculis militaverunt, id est in militia carnalium observantiarum, quae ad similitudinem tabernaculorum transitoriae fuerunt, postquam significata advenerunt. Quasi dicat: Ideo magis diliget Dominus apostolos, [Col. 1096C] quia ipsi in moralibus praeceptis sibi militaverunt. Fideles vero in priori populo in carnalibus observantiis, quae umbrae sunt moralium, Deo militaverunt. Pauci vero, jam fide Ecclesiae membra existentes, etsi fuerint in moralibus militantes, non tamen ideo perfecte ut apostoli, ideoque digne minus dilecti. Sive si hanc laudem de omni Ecclesia velimus accipere, pars cujus jam in coelis cum angelis laetatur, pars autem in hac vita degens adhuc sub angustiarum pondere Deo militat, portas Sion accipiemus virtutes quae portae ejus sunt, per quas ingreditur ad vitam; quas Dominus diligit magis quam tabernacula Jacob, id est transitoriam militiam carnalium observantiarum prioris populi. Sequitur:

[Col. 1096D] Gloriosa, etc. Quod sic continuatur: Laudo te, Sion, de fundamentis tuis et portis, et hoc non adinvenio ex me; sed haec gloriosa, scilicet quod talis eris in fundamentis et portis, dicta sunt mihi de te a Spiritu sancto, non sermone, sed occulta inspiratione, o civitas Dei, munita in virtutibus et bonis operibus. Introducit igitur verba Spiritus sancti sibi interius loquentis, cum addit memor ero, etc. Quod sic adaptatur: Dico quod haec gloriosa dicta sunt mihi de te a Spiritu, qui mihi talia adhuc ad tui laudem praedicit. Ego qui visus sum oblivioni dedisse Raab et Babylonem, non illuminando fide, memor ero illius Raab, et Babylonis, ut ad fidem eam adducam, et hoc scientibus me, id est per praedicatores Ecclesiae primitivae, qui me scient, id est qui me [Col. 1097A] 347 fide cognoscent. Raab quidem et Babylon hic videntur idem denotare: scilicet gentium multitudinem. Raab enim superbia vel latitudo; Babylon vero confusio interpretatur. Unde congrue gentium populus Raab et Babylon dicitur, eo quod per voluptatem et vitia late incesserit, et Deo cultum debitum denegando contra eum superbierit; qua de re dignum se confusione fecit. Dicitur quoque idem populus Raab per historiae figuram. Sicut enim Raab meretrix in Jericho, dicitur olim exploratores filiorum Israel suscepisse, et per hoc meritum domus suae familiam in destructione Jericho sub signo funiculi rubei a perditione salvasse (Jos. II); sic et pars gentium quae apostolos suscepit, et eis credidit, qui Dei exploratores in gentibus fuerunt, per [Col. 1097B] signum purpurae passionis Christi, et in die judicii cum omnibus imitatoribus suis salvabitur, cum Jericho, id est deficiens malorum civitas destruetur. Quae Jericho dicitur, eo quod hic in prosperitate crescat, in futuro vero in tormentis sit defectum passura, ad similitudinem lunae crescentis et decrescentis.

Ecce alienigenae, etc. Quod sic adaptatur: Dico quod memor ero Raab et Babylonis, et ita erit. Ecce enim jam certum est quasi praesens sit, quod alienigenae, id est gentes quae alienae sunt a fide, et alterius generationis quam Judaei, scilicet illi alienigenae dico, qui sunt et Tyrus et populus Aethiopum, id est pars quorum est Tyrus, id est angustia, scilicet angustians fideles meos multimode, et pars est populus [Col. 1097C] Aethiopum, et si non sint Tyrus, id est nigri in peccatis ad modum populi Aethiopum, qui niger est in corpore. Hi omnes, scilicet et Tyrus et populus Aethiopum qui sunt pars alienigenarum, fuerunt illic, id est adjungentur in consortium illius Sion primitivae per scientes me. Si enim, Nunquid, etc. Quod sic conjungitur, et praeposterate legitur. Dico, o auditores, quod hoc dicit mihi Spiritus sanctus, memor ero et ecce alienigenae. Et ad cumulum laudis ejus hoc de ea mihi testatur, scilicet quod et quidam natus est, id est nascetur in ea homo, id est secundum quod homo, et ipse qui in ea nascetur, fundavit eam, id est creabit eam, et in fide et in virtutibus fundabit Altissimus, id est secundum illam naturam [Col. 1097D] qua Deus erit omnipotens. Quod est dicere: Christus secundum humanitatem in populo Judaico nascetur, qui tamen secundum divinitatem eum creavit, et in fide fundabit secundum partem. Et hoc quod de te obscure dico, o Sion. Nunquid dicet homo, id est nunquid solvet aliquis qui sit simpliciter homo, id est animalis et non spiritalis? Vere non dicet, id est solvere non poterit qualiter hoc continget, quod homo nascetur in te, et ipse fundabit te. »Animalis enim homo non percipit ea quae Dei sunt (I Cor. II, 14).« Per hoc autem innuit, hoc ineffabili mysterio et sacratissimo contigisse, quod homini dicit esse insolubile: vel sic. Dico quod homo nascetur in te; et ipse fundabit te. Et hoc, o Sion, nunquid dicet homo, id est nunquid audebit [Col. 1098A] dicere quilibet qui simplex homo sit, id est animalis non etiam spiritalis, nequaquam. Non enim debiles hoc testari ausi sunt quod Christus Deus et homo fuisset. Unde Manichaei mentiti sunt eum non verum hominem fuisse, sed corpus phantasticum suscepisse. Judaeis enim hoc erat scandalum, gentibus autem stultitia (I Cor. I, 23), ut quilibet Deus et homo diceretur. Hoc autem ad laudem praedicatorum praedicit, quod scilicet eos innuit esse constanter praedicaturos, quod debiles confiteri non audebunt. Si Dominus narrabit. Quod sic jungitur. Quia dixerat: Nunquid dicet homo, ne quilibet intelligeret hoc adeo grave esse, quod nullus ex toto dicere posset vel auderet, addit: Quamvis hoc non dicet homo, tamen non ex toto tacebitur. Dominus [Col. 1098B] enim Deus narravit hoc, id est narrabit in scripturis populorum, id est in Scripturis quae populis Christianis proponentur ad intelligendum. Ac si dicat: Non erunt illae Scripturae inintelligibiles et nimis obscurae ut scripturae philosophorum, quae nimis obscurae sunt, et a paucis 348 intelliguntur, cum fere nihil veri loquentur; sed cum vera et manifesta praedicent, a multis populis intelligentur. In hoc autem ipsas Scripturas valde commendat. Ostendit etiam ad laudis earum exaggerationem ipsarum auctores, cum adjungit: Dico quod in scripturis populorum narrabit, et id est scilicet in scripturis principum horum populorum narrabit hoc qui fuerunt, id est qui erunt in ea Sion. Quod est dicere: Non in qualibuscunque scripturis populorum hoc narrabit, [Col. 1098C] sed in Scripturis apostolorum, qui erunt principes in doctrina illorum populorum qui erunt in ea Sion. Sequitur: Sicut laetantium. Quod sic continuatur: Facit apostropham ad eam ex jocunditate nimia, sic. Dico, o Sion, quod hoc dicit mihi Spiritus sanctus de te, quoniam homo nascetur in te, et ipse fundabit te. Et hoc insuper dicit mihi de te, quatenus habitatio omnium habitantium in te erit sicut habitatio laetantium. Quod est dicere: Omnes qui in te fide habitabunt, erunt sicut laetantes in puritate conscientiae suae. Juxta quod Apostolus dicit: »Gloria nostra haec est testimonium conscientiae nostrae (II Cor. I, 12).« Et bene ponit non laetantium, sed sicut laetantium, quia licet hic valde [Col. 1098D] fideles de puritate conscientiae suae laetentur revera et ample, ad comparationem tamen aeternae laetitiae futurae haec praesens non dicitur laetitia; sed sicut laetitia, id est umbra laetitiae futurae. Per hoc autem attrahit ad consortium Ecclesiae illos qui extra Ecclesiam sunt, cum ipsius habitatores dicat esse laetantes.



IN PSALMUM LXXXVII.

Titulus octogesimi septimi. Canticum psalmi filiis Core, in finem pro Melech [al., Maeleth] ad respondendum, intellectus Eman Israelitae [al., Ezrahitae]. Non dicit canticum quod hic agat de jocunditate remunerationis aeternae, sed quia Christus hic de passione sua agens, et orans ut Deus eum constantem faciat et resuscitet, instruit omnes qui sunt filii sui [Col. 1099A] adoptivi, ut sicut ipse non invitus, sed cum laetitia pro nobis crucem sustinuit, licet secundum carnis debilitatem tristis appareret, ita et filii ejus pro eo si necesse fuerit, cum laetitia debeant adversa sustinere, et in ipsis adversis orare. Et hoc in titulo innuitur cum dicit: Canticum psalmi filiis Core, in finem, pro Melech ad respondendum. Qui sic adaptatur. Canticum hujus psalmi, id est jocundum negotium hujus tractatus, scilicet negotium passionis Christi, in quo ipse pro salute mundi passus praecinuit. Ideoque dicitur canticum quod in hoc psalmo continetur, proponitur filiis Core, id est filiis Christi, qui filii ejus adoptivi facti sunt per passionem. Et proponitur ipsis ad respondendum, id est ad hoc ut ei respondeant, non verbis sed factis, scilicet [Col. 1099B] ut sicut ipse praecinuit pro eis patiendo, ita et ipsi si oportuerit succinant et respondeant, pro eo mortem pati non fugiendo. Et non inviti respondeant, aut quasi ex necessitate; sed pro Melech, id est secundum concordiam charitatis et dilectionis, scilicet ut sicut ipse cum charitate dilectionis sustinuit; sic et ipsi cum charitate sustineant, et in hoc secum concordent. Nam si tradiderint corpus suum ut ardeant, charitatem autem non habeant, nihil eis proderit (I Cor. XIII, 3). Et hanc responsionem non ad horam facere debent, sed usque in finem vitae. »Qui enim perseveraverit usque in finem hic salvus erit (Matth. X, 22).« Melech quidem chorus interpretatur. Etenim quia in choro solet esse concordia cantus, Melech pro concordia competenter accipitur. [Col. 1099C] Et hoc est intellectus Eman Israelitae, id est hoc intellexit Christus, esse scilicet cantandum, id est jocundum in anima in tribulatione, licet tristitia sit exterius ex carne; Eman quippe frater, Israelita vero videns Deum interpretatur. Unde congrue Christus Eman Israelita dicitur; qui frater noster est, et secundum humanitatem nostram quam participavit, et secundum divinitatem suam, cujus nobis participationem donavit. Unde idem dicit: »Quicunque fecerit voluntatem Patris mei, ipse meus frater est (Marc. III, 5).« Et alibi: »Ite, dicite fratribus meus (Matth. XXVIII, 10).« Israelita vero digne dicitur. Quis enim ei potest aequiparari 349 in Dei visione, cujus humanitatem [Col. 1099D] Verbo Dei conjunctam esse non est dubium, in ejusdem personae inenarrabili unione? Per hoc igitur filios Core vehementer attrahit ad cantandum in tribulatione, cum perhibeat Christum hoc intellexisse. Non enim hoc intellexisset, si non utique ad passionis obedientiam voluntarie cucurrisset.

Domine Pater Deus opifex salutis meae, in die, id est in prosperitate, et nocte, id est in adversitate, clamavi, id est clamore intenso egi bonae devotionis. Et hoc est coram te, id est hoc vides tu, quicunque hoc ignoret. Ergo oratio mea facta in conspectu tuo, id est facta de tali re quae est in conspectu tuo, scilicet facta de perfectione constantiae, et de resurrectione, quae tibi bene placent, ut de eis orem: et quae dono digna sunt, intret, id est admittatur ad [Col. 1100A] hoc ut compleatur a similitudine honestorum legatorum, qui thalamum Domini intrare permittuntur Quod dicit in die clamavi et nocte coram te, interpositum est, et est ac si sic diceret: Cum tu Dominus sis omnium et Deus, et per hoc te manifestum est omnipotentem esse: et jam opifex meae salutis exstiteris, et talia etiam orem quae in conspectu tuo sunt, oro ut oratio mea intret, id est admittatur. Et quia dixerat salutis, ipsam salutem ostendit cum interponit: Hujus scilicet salutis fuisti opifex, quod me adeo perfectum fecisti, quod non remissus fui: sed clamavi, id est clamore intensae devotionis egi, et in die et in nocte, non factus in die superbus, nec in nocte timore confractus: quod aeque summa salus est ne quis in die vel in nocte a tali clamore desistat. [Col. 1100B] Dico intret oratio mea, et ut non excludatur: inclina aurem tuam, id est condescendere fac potentiam misericordiae tuae humili preci meae. A similitudine medici, qui aurem aegroto inclinat, seu jam saepius ostensum est. Et necesse est ut aurem ad precem meam inclines, quia anima mea repleta est malis, id est replebitur tribulationibus. Mala nimirum pro tribulationibus saepissime ponuntur; verbi gratia in Job: »Si bona suscepimus de manu Domini: mala autem quare non suscipiamus (Job II, 10).« Et adeo replebitur anima mea malis, quoniam vita mea, id est ipsa anima, quae causa est vitae meae, appropinquavit, id est appropinquabit, inferno, scilicet per nimium tribulationum pondus a corpore separanda, in infernum descendet: et partem salvandorum [Col. 1100C] inde extrahet. Dico quod anima mea replebitur tribulationibus. Et ad cumulum persecutionum mearum, aestimatus sum, id est aestimabor a persecutoribus meis Judaeis, cum descendentibus in lacum, id est cum latronibus descendentibus in profunditatem vitiorum, deputatus sum dignus tradi turpiter in mortem. Unde propheta testatur: »Et cum iniquis deputatus est (Isa. LIII, 12; Luc. XXII, 37).« Et factus sum, id est fiam pro reputatione eorum vilis et abjectus, sicut homo sine adjutorio, scilicet putabunt me nullatenus adjuvandum esse: cum ego tamen futurus sim liber a jure mortis, existendo inter mortuos. Scilicet cum ero in numero mortuorum in corpore mortuus; non ero tamen in potestate mortis, [Col. 1100D] ut me retinere valeat; sed liber ero, ut quando mihi placuerit, resurgendi habeam facultatem. Per hoc quod se liberum dicit, quoniam voluntarie patietur, innuit, unde nos ad affectum patiendi instruit. Et existimabor adhuc ab eisdem persecutoribus esse peccator, sicut sunt multi vulnerati prius a prava suggestione per consensum, et jam dormientes in sepulcris, id est sopiti et mortui in corporibus suis per operationem nimiae voluptatis. Scilicet me similem reputabunt peccatoribus, qui prius a suggestione sua in consensu vulnerati, jam ad consuetudinem operandi voluptatem devenerunt, et adeo quod animae eorum sunt dormientes in sepulcris, id est sopitae et mortuae in voluptatibus corporum, quae recte sepulcra per similitudinem dicuntur. Sicut [Col. 1101A] enim corpora in sepulcris jacentia deficiunt et fetent; ita et animae voluptatibus corporum assentiendo 350 immorantes in vitiis, exterius malae famae fetorem emittunt. Quorum dormientium non es amplius memor, id est qui adeo dormiunt, quod amplius eorum non existis memor, ut eos exsuscites. Dico quod existimabunt me similem dormientibus: et ipsi tamen sunt repulsi de manu tua, id est de protectione tua malis meritis suis, ut eorum non sis memor; ac si dicat: Si ipsi qui me talem reputant, justi essent, non tam mirabile videretur. Sed cum ipsi adeo peccatores sint, ut jam malis meritis suis exigentibus, de manu tua repulsi sint, me qui justus sum talem existimare, mirum videtur et penitus indignum. Et per hoc filios Core instruit contumelias [Col. 1101B] peccatorum, licet justi sint, voluntarie pati, cum ipse singulariter justus et a peccatis liber, tot contumelias sustinuerit.

Et posuerunt, id est ponent me pro reputatione sua in lacu inferiori, id est in profunditate peccatorum, scilicet reputaverunt quod jam devenissem in infimam profunditatem peccatorum. Et posuerunt me reputatione sua in tenebrosis, id est in numero tenebrosorum. Scilicet reputaverunt me esse in tenebris ignorantiae Dei, et non in qualicunque ignorantia; sed in umbra causa mortis, id est in illa obscuritate ignorantiae quae causa est mortis aeternae. De qua legitur: »Ignorans ignorabitur (I Cor. XIV, 38).« Ille videlicet ignorans, qui Dei praeceptorum notitia penitus caret. Sunt enim quaedam [Col. 1101C] ignorantiae quae ad mortem minime ducunt: ut si divinae Trinitatis et unitatis habitudinem, et caetera talia ineffabilia Dei mysteria ignoramus. Et hoc quoque reputabunt, quod furor tuus confirmatus est super me, id est nimia ira tua firma et immobilis contigerit super me, id est contigerit in me ad hoc ut opprimat me, ad modum ponderosorum desuper cadentium. Quod est dicere: Hoc ipsi reputabunt quod hic mihi valde sis iratus et malevolus, et in futuro prout ipsi reputabunt: induxisti super me, id est induces ad oppressionem et destructionem mei omnes fluctus tuos, id est omnes vindictas per tormenta, quae congrue quidem fluctus dicuntur. Sicut enim fluctus supervenientes naufragum mergunt, ut [Col. 1101D] non possit exsurgere; sic et vindictae Dei damnandos in tormenta demergent, ne valeant ulterius evadere. Non solum vero hoc mihi continget, ut talis a persecutoribus existimer, sed etiam ad miseriarum mearum accumulationem, longe fecisti, id est permittes longe fieri a me notos meos. Scilicet tanta erit persecutio mea, quod discipuli qui sunt noti mei fugientes elongabuntur a me. Et non solum elongabuntur, sed et posuerunt me abominationem, id est causam abominationis sibi, scilicet quibusdam eorum de resurrectione mea desperantibus, videbitur abominabile, mihi adhaesisse. Et etiam traditus sum, id est tradar Judaeis a quodam discipulo meo Juda Iscariote. Et cum tradar non egrediebar, id est non egrediar de obscuritate potentiae; a similitudine [Col. 1102A] illius qui in obscuritate loci cujuslibet existens, non vult egredi ne appareat. Ac si dicat: Possem quidem exercere potentiae meae vindictam super eos, cum ejus traditus fuero; sed ego non manifestabo eis potentiae meae magnitudinem, quae eis obscura est et ignota. Caeterum patienter omnia sufferam, ut meis exemplum tribuam patienter sine rebellione patiendi, ubi etiam locum habebunt ulciscendi. Et quia non egrediar; oculi mei languerunt, id est apostoli languebunt, scilicet deficiens a spe resurrectionis meae, prae inopia lucis interioris, scilicet quia non erunt interius fide plenarie illuminati, deficient a spe resurrectionis. Unde quidam desperando dixisse leguntur: »Nos sperabimus quod hic redempturus esset Israel (Luc. XXIV, 21).« Oculi quidem [Col. 1102B] in Ecclesia convenienter apostoli dicuntur, eo quod minoribus pastorali cura praevideant; ad similitudinem oculorum, toti corpori praevidentium. Dico quod anima mea replebitur malis, et aestimatus ero cum descendentibus in lacum, et traditus ero, et oculi mei languebunt. Ego tamen non hac occasione remissus fui; sed clamavi ad te, Domine 351 Pater, id est clamore intensae devotionis egi ad te, ut me constantem faceres, et resuscitares; et tota die, id est jugiter, expandi manus meas, id est dilatavi manus cordis, affectiones bonas scilicet, ad te promerendum; id est ad hoc ut gratiam tuam promererer, et sic constans fierem, et resuscitarer. Dico quod clamavi dicens: o Domine, noli me pati remanere in sepulcro. Non sic dico ut non ponar in [Col. 1102C] eo; sed ita ut non remaneam in perditione, id est ut non putrescam.

Nunquid enim facies mirabilia in mortuis in anima, scilicet facies haec mirabilia in hominibus, qui mortui sunt per peccatum originale: ut eos ad vitam reducas per fidem, sicut promisisti, me remanente in sepulcro et in perditione? Minime. Aut apostoli qui erunt medici tui, erogando medicinam doctrinae infirmis in anima mortuis, suscitabunt per doctrinam ad vitam fidei ipsos mortuos, omne humanum genus scilicet, et ipsi suscitati, confitebuntur tibi, id est laudabunt te et ore, et corde, et opere, me remanentem in sepulcro: Nunquid etiam narrabit aliquis salvatus misericordiam tuam, id est reparationem [Col. 1102D] humani generis factam per misericordiam tuam, in sepulcro, id est in consideratione sepulcri mei, scilicet si me consideraverit in sepulcro remanere et non resurgere? Et nunquid narrabit aliquis veritatem tuam, id est te veracem esse in completione resurrectionis meae, quam per prophetas promisisti, in perditione, id est in consideratione perditionis meae, scilicet si permiseris me ad perditionem devenire, ut non resurgam? Et nunquid cognoscentur in tenebris, id est in tenebrosis, scilicet gentes quae sunt in tenebris ignorantiae, cognoscent per narrationem apostolorum mirabilia tua, quae per me operaberis, scilicet expugnationem diaboli, et salutem mundi, et caetera mirabilia quae multa sunt, me remanente in sepulcro et in perditione? Et nunquid [Col. 1103A] cognoscetur in terra oblivionis, id est in gentibus quae terra maledicta sunt per Adam, et quandiu videris oblivioni tradidisse, justitia tua, id est nunquid cognoscent ipsae gentes omnem justitiam esse a te non a se, si remansero in sepulcro et in perditione? Minime.

Hoc autem quod sub interrogatione sic ponit oratio est cum majori pondere affectionis facta, quam si sine interrogatione fieret. Et est ac si dicat: Resuscita me; nam si in sepulcro remansero et in perditione, haec inconvenientia contingent: scilicet non facies mirabilia in mortuis, neque medici suscitabunt ipsos mortuos praedicatione sua: neque mortui resuscitati tibi confitebuntur, neque narrabit aliquis praedicatorum misericordiam et veritatem [Col. 1103B] tuam, neque gentes quae tenebrosae sunt, et terra oblivionis cognoscent mirabilia tua, et omnem justitiam a te esse. Cum igitur haec inconvenientia ostendit, ad praestandum quod orat Dei clementiam magis compellit. Repetit autem quod dixit, clamavi, ut addat. Dico quod haec inconvenientia contingent, nisi resuscitatus fuero: et ideo ut resuscitari mererer: clamavi ad te, Domine Pater, ego qui dignus sum exaudiri. Et a clamore non deficiam: sed oratio mea cum clamore facta, in mane, non in tenebris, id est in claritate bonae conscientiae et devotionis meae, praeveniet te, id est praeveniet remunerationem tuam, scilicet promerebitur remunerationem, a similitudine strenui militis, qui praecedit donativum obsequio, ut post digne ipsum donativum suscipiat. Quod [Col. 1103C] est dicere: Ut dignus sim resuscitatione, promerebor hoc prius irremissa oratione et clamore. Nam prius in vinea est laborandum, postea vero denarius accipiendus. Facit autem quaestionem, ut postea solvat: videlicet quare Deus eum noluerit exaudire orantem ut posset tribulationem passionis evitare, cum adjungit: Ut quid, etc. Quod sic jungitur: Dico quod clamavi orando de resurrectione. Oravi etiam ut, si possibile est, transeat a me calix passionis. Et ut quid, Domine, repellis hanc orationem meam, permittendo me pati, et hoc modo avertis, id est videris avertere a me faciem, id est benevolentiam tuam: a 352 similitudine iratorum, qui ab his quibus irati sunt, faciem avertunt? Faciem [Col. 1103D] pro benevolentia ponit, eo quod in faciei serenitate soleat benevolentia denotari.

Quamvis autem orationem meam repellas, ego tamen, qui affligi permittor, pauper sum, id est humilis erga te, sicut pauper erga divitem, et in laboribus praedicationis, a juventute mea, id est a principio juventutis, scilicet a trigesimo aetatis meae anno, a quo tempore licitum est praedicationem exercere. Et ego exaltatus, id est valde promotus in humilitate, et laboratione praedicationis, quod aeque magna exaltatio est. Humiliatus sum, id est dejectus in tribulationibus, et conturbatus metu ipsarum tribulationum; ac si diceret: Si superbus et otiosus existerem, non esset mirum meam orationem repelli. Sed cum sim humilis ad modum pauperis, et laborans [Col. 1104A] in obedientia praedicationis, et in his valde sublimatus, admirabile est cur me tam severiter in tribulationibus permittas humiliari et conturbari. Quaestio est facta, ad solvendum accedit, cum dicit: In me transierunt, etc. Quod sic continuatur: Dico hic quod posset quaeri, scilicet quare repellis orationem meam, et quare me permittis humiliari et conturbari? Et ecce quare hoc sit: ideo, scilicet humilior, quia irae tuae, id est vindictae tuae, quas in humanum genus exerces propter peccatum Adae, in me conjectae transierunt, id est transibunt ab humano genere; quod est dicere: Passiones in me conjectae causae erunt quare mortalitas et passibilitas, et caeterae vindictae quas tu Deus exerces in humanum genus, destruentur, et ideo terrores tui, id est terribiles [Col. 1104B] passiones a te dispositae, conturbaverunt me, id est conturbabunt secundum fragilitatem carnis; vel terrores passionum multarum, quas scio me passurum per tuam dispositionem conturbabunt me, non ex necessitate, sed spontanea conturbatione, unde legitur: »Coepit Jesus pavere et taedere (Marc. XIV, 33).« Et vere me conturbabunt terrores. Nam circumdederunt me sicut aqua, id est circumdabunt me tota die passiones meae; sicut aqua, id est ad modum aquae, scilicet ut me opprimant, a similitudine aquae quae aliquem circumdat ut demergat et opprimat. Circumdederunt, id est circumdabunt, inquam, me, et hoc simul, id est ita quod nullus excipiatur; ac si dicat: Non ita me circumdabunt, ut partim in uno tempore, et partim in alio, sed omnes me simul circumdabunt, [Col. 1104C] ad exaggerationem calamitatum mearum, ideo quod circumdabor. Ad cumulum autem aerumnarum mearum elongasti a me amicum et proximum, scilicet tanta erit conturbatio passionum mearum, quod facies a me fugiendo elongari amicos, apostolos scilicet, qui amici mei sunt, id est valde familiares. »Percuties enim pastorem et dispergentur oves (Marc. XIV, 27).« Et proximi mei, id est contribules mei, a me elongabuntur, et notos meos, id est occultiores discipulos, sicut Nicodemum et Gamalielem et caeteros, a me elongari permittes. Et hoc quod elongabuntur continget a miseria mea, scilicet quia miseriam meam multiplicem considerabunt, relinquent me et fugient. Per hoc quod [Col. 1104D] amicos et proximos et notos a se dicit elongandos, multiplicem esse miseriam suam innuit, et per hoc nos ad patiendum pro eo magis instruit.



IN PSALMUM LXXXVIII.

Psalmi octogesimi octavi titulus: Intellectus Ethan Israelitae. Quod sic exponitur: Hic habetur intellectus Ethan Israelitae, non ut Ethan Israelita hunc intellectum habeat; sed quia Propheta hoc in psalmo agens, hunc tropicum habet intellectum, de Ethan Israelita, id est de Christo qui est Ethan, id est robustus, devincendo fortem armatum diabolum, et Israelita est, ut in praecedenti psalmo ostensum est. Propheta quippe, quia in praecedenti psalmo Christum humiliter agentem de passione sua introduxerat, in hoc psalmo intendit eum magnum et [Col. 1105A] potentem et incomparabilem ostendere, enarrando beneficia misericordiae Dei, per eum humano generi conferenda. Et hoc etiam auctoritate paterna corroborat, quem loquentem inducit, et beneficia quae sit in Christo et per Christum in Ecclesia operaturus, promittentem. Ostendit 353 etiam hic Propheta non intelligendum esse passiones, quae in Christo et in Ecclesia erunt, futuras ad consumptionem, sed ad eorumdem fidelium expurgationem. Orat etiam et pro ipso capite et pro membris, ut bonam affectionem suam quam erga eum habet ostendat, et exemplo suo bonam in nobis affectionem pariat.

Misericordias Domini, id est beneficia misericordiae Domini Patris, quae humano generi conferet, in aeternum duratura, cantabo, id est cum jocunditate [Col. 1105B] tractabo. Quia vero posset intelligi, quod in sola mente cantaret, determinat, apostropham ad ipsum faciendo, cum adjungit, scilicet annuntiabo scriptis, et in generatione hac praesenti, et usque in generationem ultimam, id est semper quandiu mundus durabit, veritatem tuam, id est beneficia misericordiae, quae ideo complebis ut verus appareas in promissione. Veritatem dico in ore meo paratam, id est quae non solum mente cogito vel scriptis annuntio, sed ex affectione nimia ore profero. Innuendo igitur sic Propheta affectionem suam, auditores attentos reddit. Vel sic: Annuntiabo in ore meo, id est in officio oris mei: veritatem tuam duraturam in generatione et generationem, id est in aeternum. Misericordias et veritatem pro eodem habet. Posset quaeri: Ubi sunt [Col. 1105C] misericordiae, quas annuntiabis, nusquam apparent? Ad quod sic respondet, hoc auctoritate ipsius Patris confirmando, sic. Dico quod misericordias cantabo, quod a me quidem non habeo, sed a te, Domine Pater, quoniam dixisti mihi interius inspiratione tua, quod misericordia, id est beneficium misericordiae in aeternum duraturum, aedificabitur in coelis, id est fiet in apostolis, scilicet quos fide et tui cognitione illuminabis in virtutibus, et operibus bonis sublimabis, et tandem beatificabis. Et in eis coelis, id est per eos coelos praeparabitur in aliis veritas tua, et, id est beneficium misericordiae, quod veritas tua complebit. Inducit autem verba ipsius Patris, sic: Dico quod dixisti, et ecce dicta tua disposui ab aeterno, [Col. 1105D] testamentum meum, id est firmissimam novam legem meam me daturum electis meis, scilicet fidelibus meis in tempore plenitudinis futuris, quos de massa perditorum eligam, et juravi, id est firmiter et quasi cum juramento promisi, David servo meo, id est Christo significato per David; qui servus meus erit secundum quod homo in omnibus obediens. Hoc scilicet promisi tibi, o David, quod praeparabo per praedicatores in fide semen tuum, id est filios tuos adoptivos, qui tui sequaces erunt prout poterunt. Dico semen praeparabo, semen dico usque in aeternum permansurum. Qui enim credet in te, non morietur in aeternum (Joan. XI, 26), et aedificabo in virtutibus et bonis operibus sedem tuam in generatione et generationem, id est in aeternum permansuram. [Col. 1106A] Eosdem, scilicet fideles quos semen tuum esse dixi, aedificabo ut digni sint in quibus sedeas, et quos semper regas. Anima enim justi sedes est Dei.

Postquam verba Patris breviter induxit, Propheta in persona sua agens, apostropham ad filium facit ex affectione nimia sic. O Domine fili, quandoquidem per te misericordia aedificabitur in coelis: ipsi coeli confitebuntur mirabilia tua, id est cum laude pronuntiabunt mira beneficia tua, humano generi collata: et exponit, in parte: vere confitebuntur. Etenim in Ecclesia sanctorum, id est in congregatione fidelium, confitebuntur veritatem tuam, id est beneficia quae complebit veritas tua, vel sic: Confitebuntur veritatem tuam in ecclesia sanctorum complendam; et merito [Col. 1106B] confitebuntur, cum sit eis dignior et sublimior. Quoniam quis in nubibus, id est inter ipsos coelos (qui nubes dicentur, eo quod alios compluent doctrina) aequabitur Domino Christo? Nullus. Et quis in filiis Dei, id est quis inter ipsas nubes, quae filii Dei erunt, similis erit Domino Filio in filiatione? Nullus. Ipse namque filius per naturam, illi vero per adoptionis gratiam, quod est dicere: Vere debent ei confiteri, cum sint ei in dignitate dissimiles et inaequales. Inaequalitas sane dicitur de re quam unus habet minus, et alius magis: ut 354 si quilibet longior sit aliquo longo. Dissimilitudo vero de re quam unus habet, et alter caret: ut si quis albus sit, alius vero minime. Ostendit vero esse dissimiles, cum dicit: Vere non est aliquis similis. Nam [Col. 1106C] erit Deus, et talis Deus, qui glorificatur in consilio sanctorum, id est glorificabitur, et ipsi non tales dii, qui glorificentur in consilio sanctorum. Et bene dicit non simpliciter in sanctis, sed in consilio sanctorum, ac si dicat: Quem sancti et devotione, et opere, et ore glorificabunt: et hoc non inconsulte, sed consilio rationabili: quod equidem dignius est quam si sine consilio hoc ageretur. Ostendit quoque eos inaequales esse, cum addit: Vere nullus aequabitur Domino Filio. Nam ipse erit magnus in potentia miraculorum, et terribilis in vindicta, super omnes praedicatores qui sunt, id est qui erunt in circuitu ejus, id est famulatu ejus. A similitudine dictum est famulorum, qui Dominum circumdant, ut ei famulentur, [Col. 1106D] ac si dicat: Cum ipsi magni sint in potentia miraculorum, et terribiles in potentia puniendi malos, meritis orationum suarum; tamen est eis major et terribilior. Facit autem apostropham ad eum cum repetitione, ut addat: Dico, o Deus Fili, quis in nubibus erit similis Domino? et bene dico: Quoniam, o Domine Deus virtutum, ex ipsis nubibus quis erit similis tibi? Nullus. Cum enim sis Dominus virtutum supernarum, et Deus, id est creator earum et ipsi minime, dissimiles tibi sunt. Et in hoc etiam sunt dissimiles tibi, quia potens es, id est eris de tali potentia qua penitus ipsi carent, et in hoc quoque sunt dissimiles, quia veritas tua erit in circuitu tuo, et in circuitu eorum non, id est ipsi qui per emphasin veritas tua dicentur, eo quod per veritatem sancti [Col. 1107A] efficientur, erunt in famulatu tuo. Quia vero dixerat: potens es, Deus, potentiam istam ostendit, addendo sic.

Dico quod potens eris, et ecce potentiam, scilicet, tu dominaris, id est dominaberis potestati maris, et ipsi non; scilicet habebis in dominio potestatem ipsorum infidelium amaricantium te mala vita sua, scilicet ipsa potestas quam habebunt tuos persequendo, in dominio tuo erit, ut non liceat eis saevire et persequi, nisi quantum eis permittes: et non solum habebis in dominio ipsam potestatem ut possis eam compescere: Motum autem fluctuum ejus tu mitigas, id est sed tu mitigabis motum fluctuum ejus, ipsi non; id est aliquando cessare facies motum fluctuum ejus maris, id est iram infidelium, quae movebit fluctus [Col. 1107B] adversus sanctos, persecutiones, scilicet, quae eos ad modum fluctuum opprimant. Quod est dicere: Mitigabis quorumdam infidelium iram, ut conversi, fideles tuos persequi desistant. Notandum quod tu toties repetitum, ad differentiam ponitur, ac si diceret: Tu hoc facies, et ipsi non, et per hoc tibi dissimiles esse comprobantur. Dico quod tu dominaris potestati maris, etc., et tu etiam sic potens es, quod tu humiliasti, id est humiliabis superbum antonomastice sic vulneratum, id est utpote prius vulneratum, et ipsi non; quod est dicere: Prius eum vulnerabis morte tua, auferendo ei jus quod habet in humano genere, et postea ex toto eum humiliabis de regno suo, quando gentes per praedicatores ei auferes: a similitudine hostis, qui prius vulneratur, et [Col. 1107C] postea dejicitur, vel sicut vulneratum bene ponit, id est similem vulnerato. Non enim fuit revera et proprie vulneratio, sed quasi vulneratio. Et tu dispersisti, id est disperges inimicos tuos Judaeos per totum mundum in brachio virtutis tuae, id est in brachio tuo virtuoso, ut ita dicam, scilicet in forti potentia virtutis tuae, vel disperges, id est separabis inimicos tuos, omnes, scilicet in humano genere, inimicantes tibi mala vita sua, ut alios ad vitam assumas, alios autem ad mortem relinquas: et hoc facies in brachio, id est in potentia virtutis tuae. Brachium pro potentia ponit, eo quod potentius membrum corporis sit in virtute, et adeo potens es, quod tui sunt coeli, et tua est terra, et ipsorum coelorum non: et in hoc sunt [Col. 1107D] tibi dissimiles, scilicet praedicatores, qui sunt 355 coeli, id est doctrina compluentes, tui erunt, id est per te coeli erunt, et terra tua est, id est Ecclesia a praedicatoribus compluta, quae prius mare existens terra fructifera in bonis operibus erit, ex tua gratia habebit quod terra erit. Exponit autem quomodo terram dicat esse ipsius, cum addit: Vere tua erit terra; nam, tu fundasti, id est firmiter constitues orbem ipsius terrae, id est perfectionem ejus in virtutibus et bonis operibus, et fundasti, id est creabis prima creatione plenitudinem ejus terrae, scilicet facies nasci multas gentes, ex quibus Ecclesiam constitues. Orbem pro perfectione congrue ponit, eo quod in circulis (quos orbes dicimus) perfectior aequalitas sit, quam in aliis figuris. Distant [Col. 1108A] enim aequaliter omnes circuli partes a puncto quod in medio est, quod in aliis figuris minime potest inveniri. Ex cujus rei similitudine, philosophi leguntur virtutem sic diffinivisse: »Virtus est aequalitas vitae, rationi undique convenientis.« Debet enim ratio esse, quasi medium ad cujus dispositionem omnes vitae partes aequaliter et mensurate deducantur, sicut punctum medium est, ad cujus mensuram omnes partes circuli aequaliter diriguntur, vel sic: Et haec veritas tua, scilicet quod potens es, in circuitu tuo est, id est in eis qui sunt in famulatu tuo, quod est dicere. Hoc veraciter sciunt obeditores tui, quia potens es, quicunque ignorent. Non solum autem fundasti orbem terrae et plenitudinem ejus, sed et tu creasti aquilonem, et mare, id est tu creasti diabolum, [Col. 1108B] qui frigidos facit infideles ab ardore charitatis, ad similitudinem aquilonis frigidissimi venti, et mare creasti, id est ipsos infideles amaricantes te, quod est dicere. Non solummodo bonos, sed et malos, et diabolum caput eorum creasti, non secundum quod mali sunt, sed cum ipsos bonos creaveris in Adam, mali facti sunt per ipsius Adae peccatum, et cum diabolum bonum et lucidum creaveris, per superbiam malum se fecit. Vel sic: Tu creasti, id est creabis aquilonem et mare, id est tu dispones et ordinabis diabolum et membra ejus. Juxta illud Isaiae: »Formans pacem et creans malum (Isa. XLV, 7),« non quod ipse sit auctor malitiae, a quo nefas est dicere, aliquid mali procedere: sed ipse malum creat, id est ordinat, ut cum videlicet ipsa malitia [Col. 1108C] a diabolo et ab impiis procedat, ordinet sic, ut ad aliquam utilitatem suorum cedat.

Quoniam igitur dixerat: Coeli confitebuntur mirabilia tua, vult exponere qui coeli cum addit: Dico quod tui erunt coeli, et quod tui erunt ipsi existentes Thabor et Hermon, id est illuminati et anathemathizantes diabolum, exsultabunt, id est exsultanter annuntiabunt, in nomine tuo, id est in honore nominis tui, tuum brachium, id est tuam fortitudinem, cum potentia, id est cum efficacia, scilicet annuntiabunt quod potens es, et efficax in superando diabolum. Thabor quidem et Hermon duo loci sunt in Judaea; et Thabor veniens lumen interpretatur; Hermon autem anathema. Unde per Thabor et Hermon praedicatores ex Judaeis congrue denotantur, ad quos verum [Col. 1108D] lumen Christus adveniens, eos diabolum et peccata sua anathematizantes effecit, et per hoc fecit eos fortitudinis et potentiae suae annuntiatores. In quo etiam ei comprobantur esse dissimiles, cum ipse non fuerit eorum potentiae et fortitudinis annuntiator. Orat etiam pro eis sic: Dico quod ipsi exsultanter pronuntiabunt brachium tuum cum potentia, et ne ad hoc deficiant, firmetur in eis manus, id est firmiter et assidue operare in eis, quod operaturus es, scilicet omnem virtutum perfectionem. Et exaltetur in eis dextera tua, id est crescat, et multiplicetur in eis gratia benignitatis tuae, scilicet ut major in eis sit vis gratiae tuae, quae operetur firmiter in ipsis perfectionem virtutum. Per [Col. 1109A] dexteram quidem, cum soleat prosperitas designari, convenienter Dei benignitas per eam hic accipitur. Nam quae major est prosperitas, quam divinae benignitatis adipisci favorem? In hoc autem quod orando pro eis, Dei benignitate et operatione egere 356 innuit, dissimiles ipsos ostendit, cum ipse eorum benignitate et operatione non egeat.

Ut igitur quod orat perficiatur, ostendit quod commodum contigerit, si manum suam in eis firmaverit, et dexteram exaltaverit. Dico firmetur in eis manus tua, et exaltetur dextera tua; quod si fuerit, justitia et judicium ipsorum Thabor et Hermon erunt praeparatio, id est erunt causa praeparationis sedis tuae, quod est dicere: Per hoc quod in eis manum tuam firmabis et dexteram exaltabis, erit in [Col. 1109B] eis judicium, id est judicabunt se creaturam, et te Creatorem, et se a te habere quidquid boni habebunt, et per judicium erit in eis justitia, id est justificatio operum bonorum; et hoc judicium scilicet et justitia causa erunt quare digni habeantur tibi sedem in aliis praeparare, id est tales tibi praedicatione sua et exemplo acquirent, in quibus sedeas et regnes. Aliter enim tibi sedem praeparare non essent digni. Per hoc etiam eos dissimiles ostendit, quia ei sedem praeparabunt, ut famuli, ipse autem eis non. Ostendit ergo quomodo sedem ei praeparabunt, cum addit: Dico quod judicium et justitia Thabor et Hermon, erunt causa quare sedes tibi praeparetur, quae sedes hoc modo praeparabitur, scilicet per hoc, quod misericordia et veritas praecedent [Col. 1109C] faciem, id est cognitionem tui. Quod est dicere: Priusquam ab eis cognoscaris, qui sedes tua efficientur Thabor et Hermon qui per emphasim misericordia et veritas tua dicuntur, eo quod per misericordiam et veritatem tuam coeli efficientur; ipsam tui cognitionem praedicatione praecedent, ut eis scilicet in primis praedicent, et sic ad cognitionem tui adducendos eos sedem tuam efficiant, a similitudine strenuorum famulorum, qui faciem Domini venientis praecedunt, ut ei praeparent hospitium. Et in hoc quod ejus faciem praecedent, erunt ei dissimiles, qui eorum faciem non praecedet. Misericordia quidem Domini dicitur esse in praedicatoribus, secundum hoc quod eis peccata remittit, et in eis innocentiam [Col. 1109D] restituit, veritas autem cum ipsos justos magis justificat sicut promisit, vel sic: Justitia et judicium erit praeparatio sedis tuae in ipsis coelis, scilicet per justitiam et judicium seipsos tibi sedem praeparabunt, et eidem coeli existentes misericordia et veritas per emphasim, praecedent faciem tuam in aliis, ut illos sedem tuam faciant. Dico quod tot modis erunt tibi dissimiles coeli, Christe, id est beatus erit populus qui scit, id est qui sciet jubilationem hujus dissimilitudinis, scilicet qui sciet jubilare, et jubilabit interiori jubilo, de hoc quod tantus eris quod nullus tibi poterit assimilari. Hoc autem bene pertinet ad principalem intentionem, scilicet ad Dei laudem. In hoc enim eum valde commendat, quod populum qui de ejus incomparabili sublimitate jubilaverit, beatum [Col. 1110A] esse confirmat. Vel sic adaptatur: Beatus populus, etc. Dico quod justitia et judicium erunt praeparatio sedis tuae, et populus ille qui factus sedes per eos, sciet jubilationem, id est sciet Deo jubilare; sic ut jubilet intentione purae devotionis beatus erit, et hic et in futuro. Et ecce beatitudo, quam hic habebit, scilicet o Domine, in lumine vultus tui existentes illi, qui de illo populo erunt, scilicet illuminatione cognitionis tuae eos interius illuminantis, ambulabunt, id est magis et magis promovebuntur in illo lumine, scilicet ut jam illuminati plus illuminentur, et exsultabunt de innocentia sua tota die, et hoc in nomine tuo, id est in honore tuo, ut hoc videlicet tibi ascribant, quod innocentes erunt non sibi; et exaltabuntur in justitia tua, id est a te [Col. 1110B] data, scilicet crescent in justis operibus per te, quod est dicere: Hanc trinam beatitudinem habebunt, quod illuminati plus illuminabuntur, ac de innocentia sua gaudebunt, et in bonis operibus promovebuntur. Dico in justitia tua, et bene dico tua, refundendo in te quidquid virtutis in eis erit, quoniam gloria virtutis eorum tu es, et ipsi non, et in hoc sunt illi dissimiles, scilicet tu eris ille in quo gloriari debebunt ipsi de omni virtute quam habebunt, et de illuminatione 357 videlicet et de innocentia, et de justitia, et ideo bene dico tua. Ostendit igitur quare ipse erit gloria virtutis ipsorum, adjungendo se numero eorum, eo quod sit jam fide vir novi testamenti. Dico quod tu eris [Col. 1110C] gloria virtutis, et hoc ideo, quia non in libero arbitrio nostro, sed in beneplacito tuo, id est per beneplacitum gratiae tuae exaltabitur cornu nostrum, id est sublimabitur et augmentabitur virtus nostra, quae cornu dicitur, eo quod ad modum cornu sit firma, et in altum excrescens.

Ostensa benedictione, quam habebit populus jubilans in praesenti, illam quoque de futuro sic ostendit. Dico quod beatus erit in futuro populus qui scit jubilationem, et vere beati erimus, et nos scilicet tanto ante tempore existentes, jam tamen fide populo illi conformes, et idem populus futurus, quia assumptio nostra est, id est erit Domini; quod est dicere: Quia Dominus assumet nos de mortalitate et passibilitate in salutem, et sancti Israel regis nostri, [Col. 1110D] id est illius Domini erit assumptio nostra, qui sanctus erit, id est antonomastice sanctus inter illos qui erunt Israel, et sanctificaturus eos qui erunt Israel, et qui rex noster erit, ac si dicat: Potens erit nos assumere, quia sanctus Israel erit et rex noster.

Postquam Propheta ex paterna auctoritate sibi interius agente, beneficia per Christum humano generi conferenda breviter ostendit, et ea occasione eadem beneficia in sua persona agendo, prolixius pertractavit, ne fictitium judicaretur quod haec Patrem sibi interius loqui testatus est, aliorum hoc auctoritate corroborat, dicens Patrem hoc ipsum quod sibi dixit, aliis etiam sanctis in visione dixisse, et hoc etiam in suo tempore ut magis auctorizet, ne [Col. 1111A] caeteri prophetae qui post eum fuerunt, viderentur istud ab ipso accepisse, et non ab eo habuisse. Plures enim prophetae leguntur in tempore David fuisse, sicut Nathan et Samuel et caeteri. Introducit etiam ipsum Patrem ipsis sanctis loquentem et eadem beneficia quae sibi dixit, eis largius expromentem. Hoc vero sic adaptatur. Dico, o Deus Pater, quoniam dixisti mihi interius, quod misericordia aedificabitur in coelis, etc. Et tunc quando mihi dixisti hoc locutus es etiam sanctis tuis prophetis, scilicet contemporaneis meis in visione interiori, id est in certa cognitione inspirationis tuae; cum dicit in visione eorum partem deprimit, qui prophetas mentiuntur ignorare, quae per Spiritum loquuntur sicut daemoniaci, qui quod dicunt nesciunt. Dico quod locutus es sanctis [Col. 1111B] tuis, et hoc scilicet dixisti, posui adjutorium in potente, ac si diceret: Ego humanum genus insufficiens per se a damnatione liberari, adjuvabo liberando illud, et hoc adjutorium posui, id est ponam in filio meo, antonomastice potente, scilicet per obedientiam passionis ejus, illud adjuvabo. Et ut potens sit ad hoc adjutorium perficiendum exaltavi, id est sublimabo in omni virtutum perfectione, illum electum de plebe mea, id est illum quem ad hoc eligam de omni multitudine sanctorum meorum. Nullus enim dignus ad hoc exsequendum invenietur, praeter ipsum. »Speciosus enim forma prae filiis hominum. (Psal. XLIV, 3).« Unde in canticis de eo sponsa sic dicit: »Dilectus meus candidus et rubicundus, ex millibus electus (Cant. V, 10).« Adjungit autem causas, [Col. 1111C] cur eum exaltabit, sic: Dico quod exaltabo electum, Christum scilicet verum David. Et ideo exaltabo, quia inveni, id est inveniam ipsa rei experientia David esse servum meum, id est experiar eum esse servum meum in omnibus obedientem, et in nullo resultantem. Et quia illum experiar esse servum meum, unxi, id est ungam eum in regem et sacerdotem oleo sancto meo, id est immunitate peccati, quod est dicere: Dabo ei immunitatem a peccato, ut per hoc dignus sit fieri rex et summus sacerdos, a similitudine illius qui ad hoc oleo inungitur, ut sacerdos vel rex efficiatur.

Ostendit autem per quid erit potens, sic: Dico ponam adjutorium in potente David, et vere potens [Col. 1111D] erit: Manus enim mea, id est verbum meum ipsi secundum quod homo personaliter uniendum auxiliabitur ei, ad inimicos devincendos, et brachium meum, id est 358 idem verbum confirmabit eum, id est constantem faciet, ne inimicis cedat. Manus et brachium verbum Dei congrue dicitur, eo quod per ipsum Deus Pater omnia disponat et operetur, sicut nos manu et brachio operamur. Unde Psalmista alibi: »Verbo Domini coeli firmati sunt (Psal. XXXII, 6).« Exponit igitur quomodo confirmabit, sic: Dico quod confirmabit, et hoc modo quidem confirmabit, quod inimicus antiquus diabolus nihil proficiet in eo, suggestionibus suis, neque criminaliter, neque venialiter, et Judaicus populus, filius existens iniquitatis, id est filius diaboli per obedientiam, qui [Col. 1112A] dicitur iniquitas per antonomasiam, eo quod origo sit totius iniquitatis, non apponet nocere ei; ac si dicat: Voluntatem quidem habebit nocendi ei sibi conformando, sed voluntati non apponet actu nocere ei. Exponit quoque quomodo ei auxiliabitur, cum addit: Dico quod manus mea auxiliabitur ei, et hoc modo quidem ei per manum meam auxiliabor, quod concidam, id est in bono destruam inimicos ejus Judaeos, partem scilicet, persecutorum ejus de malitia destruam, et ad eum converti faciam, et haec concisio inimicorum continget a facie, id est a cognitione ejus, scilicet per ejus cognitionem, de malitia sua destruentur, et in bono aedificabuntur. Et non solum persecutores concidam, sed odientes eum, id est partem eorum qui eum non persequentur actu, sed solummodo [Col. 1112B] eum odio habebunt, convertam in fugam odii, scilicet, faciam ut ab odio fugiant, et ad ejus dilectionem accedant.

Et postquam inimicos devicerit, non dimittam eum, sed veritas mea, et misericordia mea cum ipso erit; quod est dicere: Semper cum ipso ero secundum auxilium et confirmationem, et propter misericordiam meam, et propter veritatem meam, quia scilicet hoc promisi, et non possum non complere, quia verus sum in natura. Et quia cum ipso ero, exaltabitur cornu ejus, id est sublimabitur potentia virtutis ejus, sic ut totus mundus ei subjiciatur, et haec exaltatio erit in nomine meo, id est in honore meo, ut inde scilicet glorificer ab hominibus. Cornu quidem quia forte est, et in eo fit potentia bellandi, pro potentia [Col. 1112C] ponitur. Vel sic: Dico quod concidam inimicos, et per hoc concidam, quod veritas mea et misericordia mea erit cum ipso, id est ego cum ipso ero propter misericordiam et veritatem meam et quia cum ipso ero, exaltabitur cornu, id est sublimitas ejus in nomine meo, id est in magnificatione nominis mei, quod est dicere: Cum ipse sublimis futurus sit in justitia et innocentia, magis magisque ideo exaltabitur, quia nomen meum exaltare studebit. Non solum autem concidam inimicos ejus Judaeos, et odientes eum Judaeos in fugam convertam, sed et ponam manum ejus, id est operationem ejus in mari, id est in populo gentium amaricanti, quod est dicere: Faciam ut partem gentium ad fidem convertat, operatione praedicationis discipulorum [Col. 1112D] suorum. Non solum autem in pauperibus et subjectis de mari, ponam manum ejus, sed et in fluminibus, id est in pricipibus, quorum cura decurrit in subditam plebem ad modum fluminum in mare decurrentium. Ponam dexteram, id est operationem ejus, scilicet faciam, ut quosdam ex principibus convertat operatione praedicatorum, quae bene per dexteram intelligitur eo quod dextera operamur.

Et hoc quidem merito ei faciam. Ipse enim invocavit, id est orabit me, ut ponam illum primogenitum et excelsum, et ut servem illi misericordiam meam dicens: Deus, id est creator meus es tu, secundum quod homo sum, et Pater meus secundum quod Deus, et susceptor, id est medicus et patronus [Col. 1113A] secundum quod homo operator salutis meae, id est constantiae et resurrectionis meae, vel susceptor salutis meae, id est defensor et conservator salvationis meae ne deficiat. Notandum quod cum ponit haec blanda verba, quae Christus legitur in orationibus posuisse, scilicet Pater et Deus et susceptor, ipsum quod orabit non ponit, sed ex sequentibus datur intelligi, cum ponit hoc promittendo quod dabit cum addit: 359 Dico quod ipse invocabit me, et ego quem ipse invocabit, et qui potens sum dare quod orabit; ponam, id est faciam illum primogenitum mortuorum, id est faciam ut primus generetur in immortalitatem et impassibilitatem, et sic per eum cuncti mortui salvandi generentur in futuro. Unde Joannes in Apocalypsi: »Primogenitus mortuorum (Apoc. I, [Col. 1113B] 5):« Et Apostolus: »Primogenitus inter multos fratres (Rom. VIII, 29):« Et non solum primogenitum ponam illum, sed et excelsum in glorificatione, prae regibus terrae, id est prae omnibus fidelibus regentibus bene in se terrenitatem, scilicet sensualitatem, ne repugnet nimis spiritualitati; quod est dicere: Cum fideles futuri sint excelsi et gloriosi, ipse tamen excelsus erit prae omnibus illis. Vel sic ad litteram: ponam illum excelsum prae regibus terrae, scilicet ut multi reges terrae ei se subjiciant, et eum excelsum esse cognoscant, et in aeternum servabo misericordiam illi, et ad opus ejus, et ad opus membrorum illius; quod est dicere: In aeternum miserebor et ejus, et membrorum ejus, ut semper eos constantes faciam.

[Col. 1113C] Et sic testamentum, id est pactum meum factum ipsi, erit fidele, id est verax; quod est dicere: Et quia servabo illi misericordiam, verum erit pactum quod feci, id est faciam promittendo quod illi servabo misericordiam, si mihi fuerit obediens, et ponam in saeculum saeculi semen ejus, id est ponam sequaces ejus in aeternum, scilicet faciam eos in aeternum vivere, et ponam thronum ejus, id est ipsos sequaces qui erunt sedes ejus, faciam claros in perfectione illum nationis interioris; sicut dies coeli, scilicet splendida erit eorum claritas, sicut spendida est claritis coelestium spirituum. Qui autem tantam promissionem membrorum fecerat, dicendo semen ejus ponam in saeculum saeculi, etc., ne viderentur [Col. 1113D] ipsi sequaces non ulterius peccaturi, vel si peccarent non recuperaturi, innuit eos peccaturos, et esse corrigendos, et Dei misericordiam non amissuros, sic: Dico quod ponam semen ejus in saeculum saeculi, etc. Si autem, id est sed si filii ejus, id est sequaces ejus, praelati scilicet, dereliquerint legem meam, id est disciplinam quae in lege mea praecipitur, scilicet si non correxerit subditos secundum disciplinam in lege mea constitutam, sed vel nimis intense ad libitum suum corriget, modum excedendo per iram, vel nimis remisse parum faciendo propter alicujus gratiam: Et si filii ejus praelati non ambulaverint in judiciis meis, id est non perseveraverint in judiciis a me constitutis, scilicet si, pro amore alicujus aut odio falso judicantes, non habuerint recta judicia [Col. 1114A] erga subditos, sicut ego constitui. Et si filii ejus subditi profanaverint justitias meas, id est profana et injusta esse reputaverint justa praecepta mea; ceu multi sacerdotes quibus injustum et detestabile videtur quod in canonibus constitutum est non licere presbyteris uxores habere, ecclesiastica emere, et caetera talia facere; et, ut universaliter dicam, si mandata mea non custodierint filii ejus et praelati et subditi (quod tamen tolerabilius est scilicet tantummodo non custodire, quam non custodiendo profanare); visitabo in virga, id est corrigam in minori verbere iniquitates, id est minores offensas eorum qui mandata mea non custodierint: A similitudine puerorum minus offendentium, qui virgae percussione corriguntur. Et visitabo, id est [Col. 1114B] corrigam in verberibus, id est in magnis correctionibus et asperis peccata, id est majores culpas eorum qui profanaverint justitias meas; a similitudine juvenum magis offendentium, qui baculorum verberibus corripiuntur; ac si dicat: Si filii ejus offenderint, castigabo eos per infirmitates, et per alias quas eis inferam anxietates: quae omnia erunt eis pissima et saluberrima visitatio.

Et notandum quod hanc promissionem correctionis et misericordiae facit de illis filiis tantum qui salvandi sunt. Legem autem, id est disciplinam ponit, eo quod validius dicuntur leges, instituta illa ubi de vindicta reorum agitur, quam ubi regula vivendi 360 disponitur. Dico quoniam visitabo eos in virga, et in verberibus. Misericordiam autem meam non [Col. 1114C] dispergam ab eo, id est sed beneficia misericordiae meae non ex toto auferam a filiis ejus salvandis, quos visitabo, scilicet non eis auferam fidem et mei cognitionem, et caetera beneficia quae per misericordiam meam eis conferam: neque nocebo eis in futuro ut eos damnem: et hoc est certum et firmum, in veritate mea, ac si dicat: Cum verus sim ut fallere nequeam, ipsa mea veritas habet ut quod promisi compleam: scilicet ne misericordiam dispergam, neque noceam, neque profanabo testamentum meum, scilicet non faciam profanum, id est mendax pactum meum, quod firmabo cum David filio meo promittendo quod non nocebo filiis ejus; et non faciam irrita, id est vana et nulla utilitate praedita, ea quae [Col. 1114D] procedunt de labiis meis, id est ea beneficia quae de filiis ejus praedicunt prophetae mei dicti labia mea, eo quod per eos futura praeloquar; ac si dicat: Si misericordiam meam ab eis dispergerem, mendax esset pactum meum, quod cum David faciam, loquendo ipsi interius, quod profanum quidem est et impossibile ut mentiar, cum sim Deus, et ea quae prophetae annuntiant de salute aeterna filiorum irrita essent, et sine utilitate dicta; quod utrumque ne sequatur, non dispergam misericordiam neque nocebo, et vere non dispergam: nam semel juravi, id est immutabiliter et firmiter disposui, a similitudine illorum qui aliquid firmiter et cum jurejurando disponunt, et hoc semel, id est sic inviolabiliter ut non sit opus repetere ipsum jusjurandum. Dico [Col. 1115A] quod juravi semel, et hoc in sancto meo, id est in sancta dispositione mea; ac si dicat: Cum dispositio mea sancta sit, impossibile est quod dispono non contingere. Dico juravi, et hoc scilicet juravi, quod semen ejus in aeternum manebit, id est sequaces ejus aeterni erunt. Et si ego David mentiar, scilicet filio meo non complens quod cum eo paciscar, tunc non sum Deus, vel David prophetae, cui hoc praedixi.

Et non solummodo semen ejus in aeternum erit, sed et thronus ejus, id est ipsum semen, quod erit sedes ejus, non localis sed spiritalis in futuro existens in conspectu meo, id est in aperta contemplatione mei, qui hic per speculum videbunt, erit lucidus in anima sicut sol, id est ad modum solis. Juxta illud Jesu: [Col. 1115B] »Justi fulgebunt sicut sol in regno Patris mei (Matth. XIII, 43),« et idem thronus erit in corpore splendidus in aeternum, sicut luna perfecta splendida est. Notandum enim quod clariores erunt in animabus quam in corporibus, cum dignior sit anima corpore. Notandum quoque quod licet omnes Dei sequaces possint thronus ejus dici, digniores tamen et sanctiores quadam praecipuitate thronum dici ejus, sicut quidam ordo spirituum prae dignitate sua thronus vocatur. Et hujus promissionis filiorum erit testis in coelo, scilicet Jesus caput eorum, qui in coelos assumptus splendidus erit, testis erit et pignus quod membra splendida erunt, et talis testis qui erit fidelis, id est talis cui fides adhibenda erit cum Deus et homo sit, vel fidelis qui fidem faciet. Promissione paternae [Col. 1115C] auctoritatis apposita, Propheta in sua persona agens, opponit illud quod a multis opponi posset, ut solvat: videlicet quare, cum Deus Pater tanta beneficia Christo et membris promiserit, tot eos permittat anxietatibus affligi. Et hoc sic dicit: O Deus Pater promisisti Christo quod in aeternum servabis illi misericordiam, et quod thronus ejus erit sicut sol, et caetera talia. Tu vero ex proposito repulisti, id est videberis repellere ab omni gloria Christum tuum, quem turpiter permittes tractari; et despexisti, id est videberis despicere scilicet quod sic affligetur, cum tu eum gloriosum esse futurum per prophetas praedixeris: videbitur nondum venisse, sed adhuc differri. Unde Judaei infideles, Messiam [Col. 1115D] adhuc venturum opinantur.

Et non solum modo ipsum caput videberis repellere et despicere, sed evertisti, id est videberis destruere testamentum servi tui, id est pactum quod facies Christo servo tuo, promittendo quod thronus ejus 361 erit sicut sol, etc., videberis evertere, quia profanasti, id est permittes a persecutoribus profanari, id est profanum reputari sanctuarium ejus quod est in terra, scilicet permittes ut ipsi persecutores martyres suos abigant, et persequantur ut profanos, qui tamen sunt sanctuarium, id est sanctum templum tuum in terra manens. In terra ponit ad differentiam civium supernorum, qui cum Dei sanctuarium sint, ab impiis nequeunt profanari, vel sic: Profanari permittes in terra sanctuarium tuum, [Col. 1116A] id est permittes impios persequi fideles more profanorum, quandiu erunt in terra, qui tamen sunt sanctuarium tuum, id est sanctum templum ejus. Postquam autem de hac vita recedent, eos persequendi non habebunt facultatem. Et hoc modo permittes profanari sanctuarium, scilicet destruxisti omnes sepes ejus sanctuarii, id est permittes destrui corporea interfectione praelatos Ecclesiae, munientes ipsam Ecclesiam doctrina et exemplo suo, ad modum sepium vineam circummunientium, et destrui permittendo posuisti, id est pones firmamentum ejus sanctuarii formidinem, id est causas formidinis, scilicet per destructionem sepium, facies ut sepes illae, quae vivendo erunt eis firmamentum et munimentum, corporaliter destructae, sint eis causa quare formident [Col. 1116B] ipsi minores destrui: et diripuerunt eum David in membris, id est dilaniabunt maximam partem membrorum ejus interficiendo, vel diripient sibi quaedam debilia membra ejus incorporando sibi. Omnes deserentes viam recte vivendi tam gentiles quam Judaei et haeretici, vel transeuntes viam, id est negligentes Christum, qui via est veritas et vita, quod est dicere: Formidine destructionis praelatorum, quidam debiles ex subjectis infidelibus conformabuntur. Et quia diripient factus est, id est fiet ipse David secundum remanentia membra, opprobrium vicinis suis, quod est dicere: Illi qui non diripientur erunt opprobrium vicinis suis, id est erunt causa opprobrii illis, qui jam vicini erunt, volentes ad fidem Ecclesiae exemplo eorum converti, scilicet ipsi vicini verecundabuntur [Col. 1116C] se unquam voluisse his credere.

Ostensa fidelium depressione, deprimentium exaltationem ostendit, sic: Dico quod membra ejus David permittes sic deprimi, ut sepes destruantur, et quidam ex ipsis diripiantur. Et ex opposito exaltasti dexteram deprimentium eum, David in membris, id est permittes exaltari et augmentari fortitudinem persecutorum, qui membra ejus deprimere laborabunt. Quod est dicere: Dabis eis amplam potestatem fideles deprimendi. Et per hoc laetificasti, id est permittes laetos fieri omnes inimicos ejus, David, depressores scilicet membrorum ipsius: ac si dicat: Adeo eorum fortitudinem exaltari permittes, ut inde valde laetificentur. Unde quidam persecutores in loco [Col. 1116D] interfectionis martyrum, dicuntur convivia parari fecisse, et ludos instituisse. Dico quod persecutores exaltabis. Et econtrario avertisti, id est avertes adjutorium gladii rationis ejus, David, id est quorumdam membrorum ejus, scilicet cum ipsi habuerint rationem qua se more gladii defendant, ostendendo se recte credere, neque se dignos esse persecutione, avertes ab eis auxilium rationis, quae gladius eorum erit, videlicet facies ut eorum ratio nequeat eos a persecutione et morte defendere: a similitudine militis, qui non potest gladii adjutorio ab hoste defendi. Et non est auxiliatus ei, scilicet non auxiliabitur quibusdam membris ejus ille gladius rationis in bello, quod cum infidelibus exercebunt. Quod est dicere. Cum adversus impios quidam rationabilibus sententiis [Col. 1117A] bellabunt, non poterunt eos convertere: a similitudine militis cujus gladius inefficax est hostem superare. Et destruxisti eum, id est permittes destrui morte, quaedam ejus membra: quae destructio continget ab emundatione ipsorum membrorum, scilicet ideo destruentur, quia mundi et sancti 362 erunt in fide et operibus, et impii eorum munditiam pati nequibunt, quod mirabilius quidem erit, quam si per immunditiam destruerentur. Vel eorum destructio continget ab emundatione, id est propter emundationem. Quod est dicere: Ideo ab impiis destruentur, quia profani reputabuntur, et per eorum destructiones, civitates unde auferentur, emundari videbuntur per mortem eorum. Ne vero putarentur et in corpore et in anima esse destruendi, determinat sic:

[Col. 1117B] Dico quod destrui permittes ejus membra: et haec destructio non erit et in corpore et in anima: sed in terram, id est in corpore, quod terrenum est, collisisti, id est permittes collidi sedem ejus, David membra ejus scilicet in quibus sedebit. Quod est dicere: Permittes eos destrui in corpore, non in anima. Unde Dominus in Evangelio: »Nolite timere eos qui occidant corpus, animam autem non possunt occidere (Matth. X, 28).« Et minorasti, id est minorabis dies temporis ejus, id est membrorum quorumdam ejus, David scilicet cum quaedam membra habebit, vel praelatos scilicet, vel ad fidem noviter accedentes: de quibus alii optabunt ut diu vivant, tu minorabis dies temporis eorum, id est minus eos vivere permittes quam optent. Et eum, id est multa membra [Col. 1117C] ejus existentia in confusione, id est multis anxietatibus quae causa confusionis erunt perfudisti, id est perfundi et circumvallari permittes ipsa confusione, id est anxietatibus, quae causa confusionis erunt. Dictum est hoc per emphasim a similitudine illorum, qui in aqua existentes, ab ipsa circumvallantur. Et cum sic permittes persequi David et membra ejus, usquequo, id est usque ad quem modum, o Domine Pater, avertes, id est videberis avertere misericordiam tuam ab ipso David et membris ejus? Avertes in finem, id est ex toto. Vel in finem, id est in destructionem sic, scilicet ut eos destruas ex toto? Nequaquam. Sed ira, id est vindicta tua exardescet, id est exasperabitur in eis velut ignis, id [Col. 1117D] est ad comparationem ignis. Sicut enim ignis vehementer accensus aurum purgat, ligna vero consumit et incinerat, sic et persecutio Christi et membrorum ejus, ipsis membris erit expiatio, et infidelibus eos persequentibus consumptio. Cum igitur ponit exardescet sicut ignis ira tua, breviter solvit quidquid de persecutionibus et dejectionibus Christi et membrorum ejus opposuerat, ab illo loco ubi dixerat: Tu vero, etc. Cum vero dicit, memorare, etc., pro salute membrorum orat, videlicet ut Deus Pater memorando, quantae futurum sit dignitatis Christi meritum per eum ipsis membris misereatur. Hoc autem sic adaptatur. Dico quatenus ira tua non in finem exardescet, sed sicut ignis. Et ut non in finem exardescat: Memorare, Deus Pater, quae, id est quam digna erit [Col. 1118A] mea substantia, scilicet humana natura, quam verbum tuum de semine meo assumet, ut per ipsius dignitatis meritum hominibus miserearis. Et necesse est ut memoreris. Nunquid enim vane, id est sine utilitate constituisti, id est creasti omnes filios hominum, id est omnes homines? Absit. Quasi diceret: Ideo memorare dignitatis Christi, ut per eam hominibus miserearis, quia si ejus non memorareris, et hominibus non miserereris, sine utilitate eos creasse videreris, cum ad hoc esse creati videantur, ut ex eis decimus ordo, qui periit, suppleatur. Et bene dico memorare quae mea substantia. Nam quis est homo, id est quantus et quam gloriosus erit homo ille ex semine meo nasciturus? Et vere magnus. Nam talis erit qui vivet, et sic quod non videbit mortem. [Col. 1118B] Ne vero putaretur nunquam esse moriturus, hoc sic determinat. Et postea, scilicet non videbit mortem, postquam eruet animam suam de manu, id est de potestate inferni. »Christus enim resurgens a mortuis jam non moritur (Rom. VI, 9).« Et vere magnus homo ille. Ubi sunt, id est in quo erunt, o Domine Pater, misericordiae tuae antiquae, id est beneficia misericordiae tuae ab antiquo disposita, id est ab aeterno. Quod est dicere. Per cujus obedientiam humano generi conferentur beneficia misericordiae tuae, ab aeterno disposita, 363 sicut jurasti David, id est sicut firmiter promittes in interiori ipsi homini, qui revera erit David. Et hoc in veritate tua, id est in verissima promissione tua. Dico memorare quae mea substantia. Oro etiam memor esto opprobrii servorum tuorum, membrorum [Col. 1118C] ipsius David, ut ipsis remunerationem inde tribuas. Opprobrii dico multarum gentium, id est quod a multis gentibus inferetur; et ideo gravius erit quam si a paucis. Quod opprobrium non detestatus sum; nec despexi sed continui, id est cum dilectione amplexatus sum in sinu meo, id est in interiori conscientia mea, quae per sinum designatur congrue, eo quod sinus latens res est et secreta. In hoc quod dicit se diligere opprobrium illud, quod salutis erit occasio patientibus, ipsos patientes ad hoc patiendum corroborat. Quod exprobraverunt, id est quod opprobrium exprobrando inferent servis tuis, inimici tui infideles, o Domine Pater. Repetit autem, ut ipsum opprobrium quod sit, ostendat. Quod exprobraverunt, [Col. 1118D] inquam, id est exprobrando dicent scilicet commutationem Christi filii tui eis improperabunt, id est hoc quod Christus commutabitur de vita ad mortem, dicentes eos insanos esse, quia credent in hominem mortuum. Et tamen quamvis Christus sic sit commutandus, per hanc commutationem apparebit Dominus omnium benedictus, id est exaltatus in aeternum in perenni gloria. Unde Apostolus: »Propter quod et Deus exaltavit illum, et donavit illi nomen, quod est super omne nomen (Philip. II, 9).« Et in Evangelio: »Oportebat pati Christum et resurgere, et ita intrare in gloriam suam (Luc. XXIV, 46).« Dico quod Dominus erit benedictus, et hoc fiat, ut sit benedictus in Ecclesia de Judaeis; et fiat benedictus in Ecclesia de gentibus. Per hoc autem quod [Col. 1119A] ejus benedictionem sic optat, ad eum benedicendum nos invitat.



IN PSALMUM LXXXIX.

Titulus octogesimi noni. Oratio Moysi hominis Dei. Quod sic exponitur. In hoc psalmo introducit orare Moyses Deum Filium, qui homo futurus est, ut hominem non avertat a misericordia sua, qui dejectus est in humilitatem per Adam, quam etiam dejectionem ostendit et annuntiat, quod ex ea tandem liberati laetabimur. Et non qualiscunque Moyses hic introducitur orare, sed Moyses homo Dei. Et melius ponit homo Dei, quam si poneret servus Dei, ut ostendat eum libere et amore casto, Deo obedivisse, sicut ille qui homo liber est, Domino suo servit, non tam timore quam et amore. Servus autem [Col. 1119B] magis ex timore servit. De quo Moyse, idem Dominus testatur: »Moyses servus meus, in omni domo mea fidelissimus (Num. XII, 7; Hebr. III, 2).« ideo autem a Propheta inducitur orare Christum Moyses, legis veteris minister, qui auctorizabilior prophetis omnibus apud Judaeos habetur, ut ipsius auctoritate Christum orantis, et eumdem Deum ab aeterno et hominem futurum in tempore, et mundi reparatorem ostendentis, infideles Judaei convincantur, qui Deum et mundi reparatorem Christum esse denegant, qui de eodem Moyse ad infidelissimos Judaeos dixit: »Si crederetis Moysi, crederetis utique mihi (Joan. V, 46).« De me enim ille scripsit [forsitan]. Fecit autem in ipsius persona Propheta hunc psalmum, vel ideo quod in scriptis illius vidit aliquid [Col. 1119C] simile verbis hujus psalmi dictum fuisse, vel quia Spiritu sancto revelante, cognovit eum sic egisse. Esdras quoque titulorum impositor, per ejusdem spiritus revelationem agnoscens David prophetam sic voluisse psalmum hunc, in persona Moysi inscripsit.

Domine refugium, verbum salutis humano generi existens in generatione veteris testamenti, et in generatione novi. Vel a generatione veteris incipiens esse refugium, et durando in generatione nova. Vel sic: A generatione veteri incipiens, et eundo usque in generationem novam; tu factus es, id est tu qui refugium es, creatura fies, scilicet humanam naturam personaliter assumes; et hoc 364 nobis, id [Col. 1119D] est ad utilitatem nostram, ut mundum repares. Unde Apostolus: »Misit Deus Filium suum natum ex muliere, factum sub lege, ut eos qui sub lege erant, redimeret (Galat. IV, 4).« Quia vero dixerat factus, ne omni modo videretur initium habuisse, et simplex homo esse, addit: Et quamvis te dicam factum; tamen priusquam montes fierent, id est priusquam coelestes spiritus crearentur, qui dicuntur montes, eo quod sint in naturae suae dignitate sublimes; aut priusquam ex quatuor elementis formaretur terra, id est homo terrenus, qui inferior angelis est, et ut universaliter dicam: Priusquam formaretur orbis mundus, scilicet totus; et quidquid in eo est, et ut majus quid dicam, a saeculo, id est ab aeterno, et usque in saeculum, id est usque in aeternum, scilicet sine principio et sine [Col. 1120A] fine tu es. Et vere in aeternum es, nam Deus es. Cum dicit, es, et non fuisti, vel eris, aeternitatem ostendit. Saeculum quidem aliquando ponitur pro aeterno; aliquando vero aeternum pro saeculo. Et bene dicit montes, id est angelos non formatos, sed factos, et terram formatam. Illud enim dicitur formatum, quod est ex aliqua informi materia factum. Terra vero, id est, homo ex quatuor clementis formatus est, coelestes vero spiritus ex nihilo creati. Et quia potens es, utpote Deus; et pro salute hominum creatura fies, ne avertas a misericordia tua hominem in humilitate dejectum, id est homines qui per Adam in maximam defectionem devenerunt. Quod est dicere: Repara genus humanum, pro cujus reparatione creatura fies. Et hac [Col. 1120B] fiducia hoc oro, quia dixisti fidelibus tuis interiori dicere, sine strepitu verborum: O filii hominum, Adae videlicet et Evae, qui simpliciter fuerunt homines, non spirituales Filii dico, non solummodo secundum originem, sed etiam secundum peccandi imitationem: convertimini a filiatione hominum, ad mei filiationem per obedientiam, et ego convertar ad vos secundum paternitatem. Ac si dicat: Non monerem eos de reversione, nisi providissem eos reparandos esse. Hac igitur fiducia, oro de eorum reparatione. Ostendit itaque in quam humilitatem homo dejectus sit, cum sic addit: Dico, ne avertas hominem in humilitatem dejectum. Et vere in humilitatem dejectus est, quoniam cum prius non moriturus creatus esset, modo adeo defectibilis factus est, [Col. 1120C] quod si mille annis viveret (quod in nullo tamen unquam homine contigit) illi mille anni sunt tanquam dies hesterna, id est comparabiles sunt diei hesternae. Ostendit ergo secundum quid sunt ei comparandi, cum addit: Quae dies hesterna praeteriit jam, et nunc non manet; ac si diceret: Licet durare aliquantulum videantur, non tamen magis appretiandi sunt, quam hesterna dies quae jam praeteriit. Ipsi enim similiter praeteribunt, et in hoc jure diei hesternae comparantur. Et hoc ante oculos tuos, id est hoc tu consideras non plus eos appretiandos esse, quam diem hesternam, licet homines hoc non considerent. Vel sic: Mille anni sunt sicut dies hesterna parum appretiandi ante oculos tuos, id est ad respectum vitae [Col. 1120D] aeternae, quae est ante oculos tuos, id est quam tu consideras. Et ut minus dicam, Mille anni sunt reputandi parvum quid, sicut custodia in nocte, quae jam praeteriit, id est sicut una vigilia quae brevior fuit, cum tribus horis solummodo duraverit. Et ut rectius dicam, anni mille erunt eorum, id est juste reputabuntur in numero earum rerum quae pro nihilo habentur, id est quae adeo viles sunt, quod nihil esse reputantur.

Ostensa hominum dejectione nimia; quia dixerat, ne avertas hominem, ne videretur velle hominem nullatenus esse in hac dejectione, et sic contrairet dispositioni divinae, concedit ejus dejectionem, cum sic adjungit: Oro ne avertas hominem in humilitatem dejectum, quin eum repares. Concedo tamen quod ipse [Col. 1121A] homo existens sicut herba in mane, id est florens et conspicuus sicut herba quae pulchrior est in mane, quam in 365 qualibet alia diei parte, transeat de illa pulchritudine in mortem. Determinat autem quomodo transeat, cum addit: Scilicet prius floreat in mane, id est conspicuus sit ad modum herbae floridae in juventute, quae per mane designatur, eo quod sit principium vitae, et pollens, ad similitudinem mane, quod clarum est et diei principium. Et de flore juventutis transeat in vesperum, id est in senectutem quae vesper dicitur, eo quod in senectute homo veniat ad defectum sicut in vespere dies vergit ad occasum. Et in vespere senectutis decidat in mortem, et induret ut fiat cadaver rigidum et durum et inflexibile, et post arescat, et pulvis aridus efficiatur. Cum autem [Col. 1121B] hanc concessionem facit, dejectionem nostram patienter tolerare nos instruit. Reddit quoque causam, quare ad hanc humilitatem devenimus, ne sine causa dejecti esse videamur, cum sic addit: Dico ne avertas hominem in humilitatem dejectum. Et vere in magnam dejectionem nos omnes homines devenimus, et jure, quia defecimus, id est defectibiles facti sumus, qui prius in Adam antequam peccaret eramus non defecturi, et hoc in ira tua, id est in justa vindicta tua ad hunc defectum pervenimus. Hoc autem in sequentibus repetet et exponet. Et non solum defecimus, sed et in furore tuo, id est nimia vindicta tua, turbati sumus, id est turbabiles facti sumus: scilicet tales effecti, qui per mortem, et cunctas anxietates possumus conturbari: [Col. 1121C] quod gravius quidem est quam defectibiles esse, et ideo recte positum est in furore. Furor enim major ira videtur. Et vere per iram defecimus, et per furorem tuum turbati sumus. Nam non dissimulasti ab iniquitatibus nostris: sed posuisti in conspectu tuo iniquitates nostras, per Adam commissas, id est consideras ut punias originale peccatum, cujus participes sumus. Et posuisti saeculum nostrum in illuminatione vultus tui, id est in claritate cognitionis tuae, scilicet non potest te fallere, sed illud conspicis aperte. In alia translatione habetur: Negligentias nostras in luce vultus tui; unde congrue saeculum pro negligentiis esse positum intelligimus. Habet enim usus noster ut de aliquo male vivente dicamus: [Col. 1121D] Homo iste malum saeculum deducit. Et est ac si diceret: Peccata originalia per Adam commissa, quorum participes effecti sumus, quae non solummodo sunt iniquitates, sed etiam tales iniquitates quae sunt negligentiae, id est negligenter non aliquo coactione ab Adam commissae. Ideoque digniores sunt ultione, non postposuisti, sed eas in conspectu tuo posuisti, ut ulciscereris.

Repetit autem quod superius posuit, quia defecimus, ut post exponat: Dixi hominem esse in humilitatem dejectum. Et vere dejecti sumus, quoniam omnes dies nostri defecerunt, id est defectibiles facti sunt, cum prius nobis in Adam antequam peccasset, vita perpetua data esset. Et bene ponit omnes dies, innuens quia et aeterni defecerunt, et hi quos habemus [Col. 1122A] defectibiles sunt, ut in sequenti versu exponitur. Et nos in ira, id est in vindicta tua, defecimus, id est defectibiles facti sumus, scilicet defectibilibus operibus vacantes. Et vere defectibiles sumus, id est operibus defectibilibus vacantes, quoniam anni nostri sicut aranea meditabuntur, id est nos in omnibus annis nostris meditabimur: sicut aranea, id est cum meditatione operabimur talia, quae cito transitoria sunt, et facillime dissolvenda, sicut opus araneae, quod fragilissimum est. Cum dicit meditabimur, per futurum innuit perseverantiam, et gravius quid notat, quam si poneret simpliciter operabimur. Pejus enim est meditando operari male quam temerarie. Exponit etiam quomodo dies defecerunt, cum addit: Vere dies nostri defectibiles facti sunt. Nam [Col. 1122B] dies annorum nostrorum clauduntur in septuaginta annis, id est in ipsis septuaginta. Cum dicit ipsis, innuit quod in numero isto vita nostra finitur. Et est ac si dicat: Adeo dies vitae nostrae defectibiles facti sunt, quod solummodo annis septuaginta 366 vivimus.

Si autem aliqui nostri vivunt in potentatibus, id est in potentativis et plenariis muneribus sanitatis, octoginta anni sunt in vita nostra. Quod est dicere: Si aliqui nostrum et pauci bene sanam vitam degunt; octoginta annorum est spatium vitae eorum, et amplius eorum octoginta annorum, est labor et dolor. Quia dicit eorum more Graecorum facit, qui ablativo carentes, genitivum pro ablativo ponunt. Et est ac si dicat: Si vivant aliqui amplius his annis, [Col. 1122C] scilicet amplius octoginta, vita illa erit labor et dolor, id est in labore et dolore, quae nec etiam vita dicenda est; sed per emphasim dicenda est labor et dolor. Per annos quoque septuaginta, eo quod septuagenarius numerus per septenarium multiplicatur, praesens vita accipitur, quae per dies septem volvitur. Per octoginta autem annos, futura dies judicii, octava intelligitur, eo quod octogenarius numerus per octonarium multiplicatur. Secundum quam sententiam littera sic adaptatur. Dico quod meditabimur in omnibus annis solubilia et fragilia opera, sicut aranea. Et exponit quomodo, cum addit: Vere omni vita nostra talia opera meditando operabimur, qualia aranea operatur. Nam dies annorum nostrorum erunt meditantes in ipsis septuaginta [Col. 1122D] annis, id est in omnibus diebus annorum nostrorum meditabimur ea quae necessaria erunt ad ipsos septuaginta annos, in quibus nunc sumus, scilicet quae pertinent ad praesentem vitam, in qua adhuc detinemur. Dico quod in omnibus diebus nostris meditabimur ea quae ad septuaginta annos pertinent. Si autem, id est sed si, in potentatibus sunt pauci ex nobis, id est in virtutibus et operibus bonis, quae dicuntur potentatus, eo quod nos ad vitam ducere possunt, octoginta anni per ipsos potentatus appetentur, id est requies octavae diei, quod est dicere: Aliqui ex nobis existentes in potentatibus non operabuntur sicut aranea, scilicet non operabuntur illa quae ad vitam praesentem spectent, [Col. 1123A] sed quae ad futuram. Et amplius eorum octoginta annorum appetere est labor et dolor, id est causae laboris et doloris. Quia dixerat in potentatibus, posset quaeri unde habent hoc quidam, ut sint in potentatibus; ad quod sic respondet: Inde hoc pauci habemus, quoniam supervenit, id est ex superiori Patris sede veniet nobis mansuetudo, id est Filius Dei, cujus fide venturi jam sumus in potentatibus: Qui per emphasim dicitur mansuetudo Patris, eo quod per eum nobis ira Dei mansuefacta est. Ne vero intelligeretur quod ita esset mansuetudo nostra, ut postquam advenisset nullatenus ulterius corriperemur, addit, et tamen corripiemur, id est castigabimur mortalitate et passibilitate, postquam mansuetudo superveniet. Si vero haec sententia legatur, hoc [Col. 1123B] quod in principio psalmi dicitur, Domine Verbum existens refugium tu factus es, id est creatura fies de Patre sic exponetur: Domine Pater, tu factus es nobis refugium, id est securitas evadendi dejectionem, in quam devenimus per Adam. Caetera vero non est mutari necesse. Secundum vero priorem sententiam in qua exposuimus dies annorum nostrorum in ipsis septuaginta annis ad litteram, versus qui sequitur, scilicet quoniam supervenit, etc., sic exponitur: Dico quod defectibiles facti sumus, adeo quod amplius octoginta annis non vivimus, nisi in labore et dolore. Et hoc ideo, quoniam ne simus nimis feroces et effrenes contra Deum, supervenit nobis mansuetudo, id est ex superiori Dei dispositione venit in nos domatio, quae facit nos mansuetos [Col. 1123C] erga Deum et humiles, mortalitas scilicet et passibilitas. Et per eam domationem mansuetudinis corripiemur, quandiu in hac vita erimus, ne nimis adversus Deum insolescamus. A similitudine effrenis equi, qui flagellis corripitur, ut mansuetus efficiatur.

Dico quod supervenit nobis mansuetudo per quam corripiamur, et corripiemur. Et licet frequenter a te corripiamur, tamen quis hominum novit potestatem irae tuae, id est potentem 367 efficaciam vindictae tuae quam in nobis exerces? et quis novit dinumerare iram tuam, id est multiplicitatem vindictae tuae, prae, id est pro timore tuo, scilicet ut te timeant respectu potentiae et multiplicitatis illius [Col. 1123D] vindictae? Pauci. Ac si dicat: Tametsi potenti et multiplici vindicta tua assidue puniamur, pauci tamen ex nobis potentiam et multiplicitatem vindictae tuae considerantes, illius respectu timent te, quod quidem oporteret. Hoc itaque ponit ad correctionem non timentium, ut timere discant.

Orat etiam pro timentibus, sic: Dico quod pauci sumus qui timemus. Ergo sic, merito ipsius timoris quem habemus, fac nobis notam in futuro pro rei experientia dexteram tuam, id est misericordiam salvationis tuae. Quod est dicere: Quia hic te metuimus, da nobis in futuro salvationem, per misericordiam tuam. Et quia aliter ad hanc misericordiam pervenire non possemus, hic interim fac nos eruditos corde, id est intellectu cordis scilicet; da nobis [Col. 1124A] facultatem intelligendi recte. Et quia non sufficit recte intelligere sine bona operatione, fac etiam nos eruditos in sapientia, id est in virtutibus et bonis operibus, quae sapientia dicuntur, eo quod ex sapientia procedunt. Quod est dicere: Da nobis scientiam bene operandi, et virtutes amplexandi. Vel hoc admirative legi potest, sic: Dico quod corripiemur, et corripimur per vindictam tuam. Et quis est, id est quantus et quam felix est ille qui novit potestatem irae tuae, et qui novit iram tuam dinumerare, prae timore tuo, id est ad hoc ut te timeat? Expositio non mutatur. Orat etiam sic: Dico quis novit, et hoc quidem pauci noscunt; et quia paucorum est noscere, et felices sunt qui noscunt, oro, Domine, fac nobis notam in futuro dexteram, id est misericordiam [Col. 1124B] tuam, sic ut prius noscamus potestatem irae tuae, et dinumerare iram tuam prae timore tuo. Nisi enim timeremus hic prius, non utique nobis in futuro misericordia notificaretur. Et ut iram sciamus dinumerare prae timore, fac nos eruditos corde, id est intellectu. Et quia bene intelligere non sufficeret, fac nos eruditos in sapientia, id est in virtutibus et bonis operibus. Dico, notam fac dexteram, et ut nota fiat convertere, Domine, ab ira ad misericordiam usquequo, id est usque in quantum tibi placet. Exponit igitur ipsum usquequo, cum adjungit: et, id est scilicet esto deprecabilis, id est exorabilis super servos tuos, id est in servis tuis. Quod est dicere: Et si non vis converti ad misericordiam, quantum ad perdendos; convertere tamen quantum [Col. 1124C] ad eos qui tibi serviunt ut eis miserearis quia tibi serviunt. Cum dicit super servos, idem est ac si diceret: Ut ex superiori dispositione hoc contingat, ut servis misereatur. Deprecabilis proprie dicitur, qui illud dat, quod ab eo oratione postulatur.

Enuntiat ergo misericordiam futuram quam oravit, ad consolationem fidelium, sic: Oravi ut notam facias dexteram, id est misericordiam tuam. Et vere nobis ipsa rei experientia notificabitur. Nam repleti sumus, id est replebimur misericordia tua quae mane continget in te, Christe, id est resurrectionis beneficio per misericordiam tuam nobis donando; quod prius in te continget in mane tertiae diei. Quod est dicere: Facies nos misericorditer resurgere die [Col. 1124D] octava sicut prius mane primus resurges, die a passione tertia. Et repleti exsultavimus, id est exsultabimus in corporis splendore; et delectati sumus, id est delectabimur in animae benedictione. Et non horarie, sed in omnibus diebus nostris aeternis, qui plures dicuntur propter diuturnitatem, cum unus et contiguus sint. Et bene dicuntur nostri, id est nobis utiles et necessarii. Repetit autem aequ pollenti voce una, quod dixit, exsultabimus et dilectabimur, ut addat sic: Laetati sumus, inquam, id est laetabimur in anima et in corpore, et hoc pro diebus, id est in loco dierum praesentium, in quibus non humiliasti, id est humiliari promisisti, in anxietatibus plurimarum passionum. Quia vero posuerat, diebus, ne parum quid dixisse videretur, addit. Pro annis, [Col. 1125A] scilicet laetabimur, in quibus videmus rei experientia mala, 368 id est congruentes tribulationes. Quod est dicere: Quia hic pro Deo persecutionem patimur, in futuro laetabimur. Juxta illud Dominicum: »Beati qui nunc fletis, quia ridebitis (Luc. VI, 21).«

Quod autem superius breviter oravit, ubi dixit, eruditos corde in sapientia, hic orando repetit, ut amplius dicat, sic: Dico quod in futuro laetabimur. Et ut ad hanc laetitiam pervenire possimus: Respice misericordiae respectu in servos tuos, id est in illos qui tibi serviunt, alios sibi incorporando, et in opera tua, scilicet in eos qui, quod boni sunt, per operationem misericordiae tuae sunt. Cum dicit servos, meritum eorum innuit, cum vero opera Dei misericordiam: Ac si diceret: Et ideo in eos respice, quia [Col. 1125B] tibi serviunt, alios instruendo. Et adhuc ideo quod enim sunt, operatione tua sunt. Et etiam dirige ad bene operandum filios, id est sequaces eorum. Exponit itaque quomodo Deum oret respicere. Dico respice, et hoc modo respice, ut sit splendor virtutum et innocentiae Domini nostri Jesu Christi super nos, id est in superiori et digniori parte nostri, in anima scilicet. Quod est dicere: Fiat anima nostra particeps splendoris ejus, inquantum est possibile. Et dirige super nos, id est ad respectum aeternae vitae, quae est super nos, opera manuum nostrarum, id est bona opera quae contingunt ex bonis affectionibus nostris, quae sunt manus per quas animus cogitando operatur. Quod est dicere: Fac nos facere opera bona respectu bonorum supernorum, non respectu [Col. 1125C] favoris hominum. Et dirige in perseverantiam, id est perseverare fac opus manuum nostrarum, id est bona opera affectionum nostrarum, quae singulariter opus dicuntur eo quod, cum charitate facta, non discordia sunt, sed una massa.



IN PSALMUM XC.

Titulus nonagesimi. Laus cantici David. Quod sic exponitur: Psalmus iste est laus, id est ad laudem Dei compositus; et est laus cantici, id est laus jocunditatis, id est laus jocunda: et est laus ista David, id est cujusque fidelis, qui in hoc psalmo a Propheta inducitur. Propheta enim in primo versu psalmi, in persona sua agens, ostendere intendit quis sit dicendus esse habitans in adjutorio Altissimi, [Col. 1125D] et in protectione Dei coeli. Quem inhabitantem per reliquos versus psalmi inducit agentem, et ad laudem Dei beneficia a Deo donanda, non sibi sed Domino ascribentem; et etiam ipsa beneficia ad exhortationem suam enarrantem. Et per hoc alios instruit, quidquid boni habent in Dominum refundendum esse, ut et eadem ipsi beneficia consequantur.

Qui habitat in adjutorio Altissimi, id est ille qui non est horarius, sed habitans, id est perfecte commorans in adjutorio Dei; in cujus adjutorio bonum est immorari, cum ipse sit Altissimus, id est Omnipotens; et ille qui immorabitur, id est perseveranter habitabit in protectione Dei coeli, id est Dei coelestium spirituum; in cujus protectione tutum est [Col. 1126A] immorari, cum adeo potens sit quod Deus est civium supernorum. Dicet et verbis et cogitationibus Domino, susceptor meus, etc. Quod est dicere: Nullum alium perseveranter adjuvat Deus ad bene agendum, neque protegit in virtutibus, ne deficiat, nisi illum qui omnia bona quae habet, non sibi sed Domino ascribens, dicet Domino cum gratiarum actione: O Domine, tu es susceptor, id est patronus meus, qui me protegis ne deficiam; et talis susceptor qui es refugium meum, id est securitas mea, ut videlicet non timeam tuo confisus patrocinio, et tu es Deus meus, id est recreator, qui me creas in bona operatione, scilicet qui me adjuvas ad bene operandum. Et quia non sufficit hoc dicere Domino, nisi etiam satagat de proximi instructione, dicet etiam proximis ad [Col. 1126B] instructionem. Sperabo in eo, id est ego nullam in me spem habeo, o auditores, sed in Domino eo spero et sperabo, id est spem ponam, vel sperabo, me relinquens et in cum tendens, ut in eo spem ponam. Sententia eadem est, cum dicimus in eo, et in eum. Dico quod in eo sperabo: 369 et hoc, scilicet sperabo. Quoniam ipse qui potens est ad me liberandum, liberabit me de laqueo venantium, ne in eo capiar. Venatores per similitudinem malignos spiritus vocat: quia sicut feris incautis venatores laqueos tendunt, quibus eas decipiunt; ita ipsi fidelibus laqueos, quibus eos illaqueent praeparant. Laqueus igitur eorum est aurum et argentum, etc., quae possunt esse materia peccandi, et insuper vitia. Et liberabit me a verbo aspero, [Col. 1126C] ne mihi praevaleat, id est ab occulta suggestione quae verbum asperum dicitur, eo quod inquietat animum, a similitudine asperi verbi, vel a verbo aspero haereticorum et infidelium, ne pro eorum conviciis asperrimis, a recto proposito fidei meae deficiam. Dico quod dicet Domino: Susceptor meus, etc., et dicet proximis: Sperabo in eo, etc., et haec etiam quae sequuntur, dicet sibi ipsi ad exaltationem, et ad agendum Deo gratiarum actionem. O tu anima mea, spem firmam habe in Domino. Nam tibi jam delatae ad caulas fidei, scapulis suis, id est per doctrinam praedicatorum, qui Dei scapulae dicuntur, eo quod eorum doctrina oves perditas, scilicet homines Deus ad fidei viam, et ad paradisi ovile reportat, quo per se redire nequeunt: sicut pastor ovem quam perdiderat [Col. 1126D] inventam, quae prae sui debilitate ire non potest, ad caulas ovilis piis humeris reportat (Luc. XV, 5), obumbrabit, id est obumbrationem refrigerii suae protectionis dabit. Quod est dicere: Refrigerabit te protectione sua ab incentivis vitiorum, ne nimio aestu eorum deficias. Quod praesignatum est per filios Israel, qui per desertum incedentes, nube obumbrabantur ne ab aestu nimio laederentur. Et est dictum a similitudine strenui ducis, qui militibus suis praeliantibus umbram providet, ne propter aestum deficiant.

Dico quod tibi obumbrationem faciet et tu posita sub pennis ejus, id est sub refrigerio protectionis ejus sperabis. Pennae per similitudinem pro protectione ponuntur, eo quod volucris pullos suos pennis [Col. 1127A] a rapacibus avibus protegit, et ab aestu refrigerat. Dico quod sperabis, et ecce quid sperabis: Hoc scilicet sperabis quod scuto circumdabit, id est circumquaque muniet te veritas, id est vera fides ejus. Ac si dicat: Cum haeretici nitentur te ad errorem suum flectere suis falsis argumentationibus, veritas fidei ejus immobilis existens in te, circummuniet te, id est contra omnes haereses muniet te scuto, id est protectione invincibili, quae erit tibi ut scutum, id est rejiciens tibi omni tela pravarum cogitationum, quae a diabolo immittuntur. Et quia circumdabit te veritas ejus, non timebis, id est non oportebit te timorem habere qui contingat a nocturno timore, id est a fraude haereticorum, quae timor dicitur emphatice, eo quod timorem incutit, et nocturnum, eo quod [Col. 1127B] obscura est. A similitudine noctis, et latens et deceptoria, cum quaedam vera suis falsis argumentationibus admisceant, ut citius fallant. Quod est dicere: Non oportebit te timorem habere, ut a latenti fraude haereticorum decipiaris. Et non timebis a sagitta volante in die, id est ab eadem fraude haereticorum, quae recte sagitta dicitur, eo quod latenter vulneret ad modum sagittae, et quae volat in die, id est sublimabitur in sapientia humana, quae videtur dies, id est clara et splendida, ad modum diei. Et quia dixerat eam volare in die, quia dies in bona significatione accipi solet, addit: et non timebis a negotio perambulante in tenebris, id est ab eadem fraude haereticorum, quae recte dicitur negotium. Negotium enim actus aliquis dicitur, qui cum summo studio et labore [Col. 1127C] perficitur: unde dicitur negotium quasi negans otium. Dicitur ergo haereticorum fraudulenta sententia negotium, eo quod in hac valde studeant et laborent. Quod negotium quamvis videatur esse in die, tamen existit in tenebris stultitiae: »Sapientia enim hujus mundi, stultitia est apud Dominum (I Cor. III, 19),« et in ipsas tenebras perambulabit, id est omnino promovebitur, ut magis 370 et magis ad stultitiam devolvatur. Et non timebis ab incursu ipsorum haereticorum, id est a nimio impetu facundiae ipsorum haereticorum, per quem incurrunt fidelibus. Unde in Canticis sponsus: »Cincinni mei pleni sunt guttis noctium (Cant. V, 2).« Et non timebis a daemonio meridiano, id est a collectione haereticorum, [Col. 1127D] qui in meridiano videntur esse, id est ad modum meridiei ferventes in bona operatione, cum quaedam simulatoria bona opera faciant, et clari et splendidi in humanis et subtilibus sententiis suis falsissimis, et tamen daemonium sunt, id est umbra daemonii. Unde Apostolus: »Satanas transfigurat se in angelum lucis (II Cor. XI, 14).«

Notandum quod cum eadem res, scilicet haereticorum fraudulenta sententia, per nocturnum timorem, et per sagittam in die volantem, et per negotium, et per incursum accipiatur; diversa tamen, ut ostensum est, exponenda de eadem re, per has voces denotantur. Non solum autem sperabis quod scuto circumdabit te veritas ejus, sed etiam sperabis quod cadent a latere tuo mille, et decem millia a dextris [Col. 1128A] tuis, quia ponit dextris, unde solet prosperitas designari, innuitur quod debeamus supplere a latere sinistro. Per sinistram enim adversitas frequenter accipitur. Notandum autem quod a dextris, id est a prosperitate, dicit venire decem millia tentationum, qui numerus quidem major est quam mille simpliciter, eo quod uberior tentationum copia in prosperitate, quam in adversitate suboriatur. Littera vero sic adaptatur: Hoc etiam sperabis, tu o anima, per securitatem divinae protectionis, quod mille hostes interiores, suborientes a latere tuo sinistro, id est mille occultae tentationes contingentes ab diversitate tua cadent, id est devincentur oratione tua. Et quia multi hostes postea cadent, qui prius aliquantulum praevaluerunt addit: Dico cadent, et non utcunque [Col. 1128B] cadent, ad te autem non appropinquabit, id est sed sic cadent, quod nulla illarum mille cogitationum appropinquabit ad te, scilicet in consensum, ut aliquo modo tibi praevaleat. Verumtamen quamvis ad te nulla sit appropinquatura, oculis tuis interioribus considerabis, oculis scilicet rationis subtilia considerantis. Ac si dicat: Hoc quod solet aliquis in se non experiri, non adeo solet cognoscere quid sit, quam cum si in eo esset. Verumtamen quamvis in te non sint peccata tentationum, secundum operationem aut consensum, scies tamen ex rationis consideratione judicare, quam foedum ac vile aliquid sint. Et videbis rationis contuitu, retributionem peccatorum, id est malarum operationum et illicitorum consensuum, in futuro a Deo reddendam. Hoc autem [Col. 1128C] satis ad intentionem laudis Dei spectare videtur, quod suos intantum illuminat, ut considerent peccatorum vilitatem et foeditatem, et pro eis retributionem in futuro reddendam, et per hoc peccare exhorreant. Dico quod cadent mille; et hoc non erit viribus meis.

Sed ideo quoniam tu es, Domine, spes mea, id est hoc facies ut cadant ideo, quia tu es spes mea, id est quia totam spem in te pono, et quia tu posuisti, id est pones refugium meum altissimum, id est invincibile. A similitudine turris in altissimo loco sitae, quae est munitissima et inexpugnabilis. Quod est dicere: Facies teipsum refugium, id est protectionem meam munitissimam. Repetit autem aequipollenter, ut addat sic: Quia dixi cadent a latere, etc. Dico, o [Col. 1128D] anima, Dominus est spes mea et refugium meum. Ideoque non accedet ad te per consensum, malum, id est occulta tentatio, et in futuro flagellum, id est vindicta hujus mali, non appropinquabit tabernaculo tuo, id est tibi militanti hic Deo. Quod est dicere: Nec hic ab occulta tentatione vinceris, nec in futuro occasione hac punieris. Et inde hujus rei securitatem habeo, quoniam Deus spes et refugium meum existens mandavit angelis suis bonis de te, non verbis, sed occulta potentiae suae inspiratione, ut custodiant te, ne deficias in omnibus viis tuis, id est 371 in virtutibus et bonis operibus, quae viae tibi sunt ad vitam. Leguntur, quippe angeli boni viris sanctis a Deo in custodiam et protectionem fuisse dati. Juxta illud Apostoli: »Omnes angeli sunt administratorii [Col. 1129A] spiritus, in ministerium missi, propter eos qui haereditatem capiunt salutis (Hebr. I, 14).« Dico quoniam angelis mandabit de te, qui angeli in manibus portabunt te, id est in sublevatione auxilii sui te facient promoveri. Manus pro auxilio ponitur, eo quod manuum sublevatione labentibus auxiliamur: et ideo portabunt ne forte, id est ne aliquo modo, offendas pedem tuum, id est affectionem tuam ad lapidem offensionis Christum. Christus congrue lapis dicitur, eo quod ad modum lapidis sit firmissimum fidei nostrae fundamentum. Ad quem lapidem pede cordis offendit, quisquis in mente de eo perverse sentit. Unde per prophetam dicitur: »Ecce pono in Sion lapidem offensionis et petram scandali, et quicunque ceciderit super [Col. 1129B] lapidem istum, confringetur; super quem vero ceciderit, conteret eum (Isa. VIII, 14; Matth. XXI; Rom. IX, 33; I Petr., 8).« Affectio quidem pes mentis dicitur, eo quod per eam ipsa mens cogitando gradiatur. Et auxilio ipsorum angelorum portatus, super aspidem et basiliscum ambulabis, id est calcabis et superabis aspidem, id est diabolum qui latenter mordet suggestionibus illicitis; ad modum aspidis serpentis, occulte mordentis; et calcabis sub affectionibus tuis basiliscum, id est collectionem prave operantium, qui exemplo fetido pravae operationis suae, alios ad mortem male operari faciendo trahunt; more serpentis basilisci, qui fetore sui anhelitus homines perimit. Et conculcabis sicut non cedas, leonem, id est persecutores manifeste infestantes ad [Col. 1129C] modum leonis aperte instantis, et conculcabis draconem, id est haereticos, qui prius falsis rationibus suis incautos ligant, et sibi attrahunt, et postea sibi eos confirmando devorant, velut draco qui prius animal aliquod cauda ligat, et postea ligatum devorat.

Introducit etiam ipsum Dominum loquentem, et hoc facit ad ampliorem gratiarum actionem, et ad majorem auditorum exhortationem, sic: Dico quod Dominus mandavit angelis, dicens ipsis angelis: Diligenter eum custodite, quoniam in me speravit, id est omnem spem suae salvationis in me posuit. Ideoque liberabo eum ab omni instantia inimicorum et interiorum et exteriorum, ne ipsi praevaleant, protegam eum in virtutibus suis et bonis operibus, ne deficiat. [Col. 1129D] Et hoc ideo quoniam cognovit illo vero cognoscere nomen meum, quod est Dominus. Quod est dicere: Cognovit me esse Dominum, et se servum, sic ut praeceptis meis obedire non negligeret. Et clamavit ad me intensione vocis et devotionis, et exaudiam eum. Hoc modo quod cum ipso sum in tribulatione, et ero secundum auxiliatricem gratiam. Quod est dicere: Custodiam eum in tribulatione, ne deficiat. Et tandem in morte carnis eripiam eum a tribulatione, et in futuro glorificabo eum gloria benedictionis aeternae. Et pro hac vita transitoria, quam contempsit, longitudine dierum, id est aeterna vita, replebo eum. Replebo vero, per emphasim dicit. Et quia hic non curavit salutem carnis, tunc ostendam illi salutare meum, id est salvationem, meae salvationi [Col. 1130A] conformem, ut, sicut ego surrexi, et immortalis et impassibilis fui, sic et ipsi resurgant, et immortales et impassibiles existant. Notandum quod ostendam illi salutare meum, idem est quod superius posuit, gloriabo eum, nisi quia hic determinatur.

Duo versus hujus psalmi, scilicet, scuto circumdabit te, etc., et a sagitta, etc., aliter quam superius dixerimus, leguntur juxta Augustinum, ut tria genera tentationum denotentur sic: Dico quod sperabis sub pennis ejus, et hoc scilicet sperabis, quod veritas, id est vera promissio ejus circumdabit, id est circummuniet te scuto, id est protectione, et sic quod non timebis a nocturno timore, id est obscura et latenti levi tentatione, quae dicitur timor, eo quod non adeo gravis est ut magna tentatio; sicut [Col. 1130B] timor est minor, quam periculum unde timor habetur. Quod est dicere: Adeo te securum faciet, ut non timeas levem obscuram 372 tentationem quae interdum aliquem incautum ad consensum attrahit. Et etiam non timebis a sagitta, id est a levi manifesta tentatione, quae sagitta dicitur, eo quod levius vulneret quam magna tentatio, ad modum sagittae, quae levius vulnerat quam lancea, sagitta dico volante ad te in die, id est incurrente tibi in claritate cognitionis. Quod est dicere: Non timebis succumbere levi manifestae tentationi. Et non timebis a negotio, id est a maxima et gravi tentatione, quae dicitur negotium prae magnitudine gravitatis suae. Negotium enim de parva re dici non potest. Negotio dico perambulante in tenebris, id est conversante, [Col. 1130C] et promovente in obscuritate. Quod est dicere: Non timebis succumbere magnae et gravi obscurae tentationi, et non timebis ab incursu et daemonio meridiano, id est ab incurrente meridiano daemonio. Quod est dicere: Non timebis succumbere gravi tentationi, et manifeste a daemonio illatae, quae dicitur incursus, eo quod gravis est et maxima: et dicitur meridiana, eo quod aperta est et manifesta sicut meridies. Caetera psalmi mutari non est necesse.



IN PSALMUS XCI.

Titulus nonagesimi primi. Psalmus cantici, in die Sabbati. Quod sic exponitur. In hoc tractatu continetur psalmus, id est bona operatio, qui psalmus est occasio cantici, id est jucundae remunerationis, dandae a Deo in die Sabbati, id est in claritate [Col. 1130D] quietis aeternae. Sabbatum quippe quies interpretatur. Quod est dicere: Quam remunerationem dabit Deus fidelibus suis in octava die, quae antonomastice dies dicitur pro sua nimia claritate, et dies Sabbati, id est quietis aeternae. Vel sic: Iste psalmus cantici, id est iste tractatus jucunditatis, in quo valde jucundantur fideles, qui hic agunt, est illorum qui jam sunt positi in die Sabbati, id est in claritate quietis, scilicet qui tam claram habent conscientiam ut diem, et ab omni prava cogitatione feriantem, quae ideo jure sabbatum dicitur, id est requies. Et est in hoc psalmo vox cujusque perfecti, agentis ad instructionem minorum, de bona operatione, quia bona est cum cantico facta, [Col. 1131A] et in cithara, et de interitu nolentium bona operari, et de retributione bonae operationis in futuro.

Bonum est confiteri Domino, id est utile et laudare te Dominum in puritate devotionis, cum Dominus omnium sis: et bonum est psallere nomini tuo, Altissime, id est utile est bene operari, non ad favorem hominum, sed ad honorem nominis tui, cum altissimus sis, id est omnipotens, ideoque remunerare sufficiens confitentes et psallentes tibi. Dico quod bonum est confiteri et psallere, eundo scilicet de confessione et psalmo ad annuntiandum aliis esse in mane, id est in prosperitate misericordiam tuam. Quod est dicere: Postquam in se confitetur et psallit, bonum est ut aliquis annuntiet aliis qui adhuc idiotae sunt, et qui sibi ob merita [Col. 1131B] sua putant a Deo in prosperitatem dari: hoc quod in prosperitate sunt per Dei misericordiam esse, et eundo ad annuntiandum esse veritatem tuam per noctem, id est esse verum et justum judicium tuum per adversitatem. Quod est dicere: Et hoc debet idiotis annuntiari a confitente et psallente, qui se putant injuste adversa pati, quod per totam eorum adversitatem eos justum Dei judicium comitatur, scilicet quod omnis eorum adversitas, justo judicio Dei contingit. Notandum quod cum prius ponit bonum esse confiteri et psallere, postea vero annuntiare, innuit quod prius unumquemque decet Deo in se confiteri et psallere, postea vero istud idem aliis et exemplo et verbis annuntiare. Ostendit autem in quo aliis et sit Deo psallendum, cum addit: Dico quod [Col. 1131C] bonum est psallere, scilicet bonum est psallere in psalterio decachordo, id est in anima decem praeceptis legis adornata. A similitudine psalterii decachordi, id est 373 decem chordis adornati quibus resonat. Quod est dicere: Bonum est ex affectione animae decem praeceptorum ornatu resonante bene operari, et non invite, sed cum cantico, id est cum summa jucunditate, et existendo in cithara, id est carnis mortificatione. Decet quippe carnem mortificare, ne legi mentis valeat repugnare. »Qui enim sunt Christi, carnem suam, ut ait Apostolus, crucifigunt (Galat. V, 24).«

Ostendit autem ad humilitatis exemplum, per quid ei bonum sit Deo confiteri et psallere, cum addit: Dico quod bonum est Deo confiteri et psallere, et hoc [Col. 1131D] ipsum quod mihi bonum est, non est ex me, sed ex te Domine. Quia delectasti me, id est me delectari fecisti, Domine, in factura tua, id est in confessione et psalmo quod fecisti esse in me, et ab hac delectatione non desistam, sed perseveranter exsultabo in operibus manuum tuarum, id est in consideratione confessionis et psalmi, quae sunt opera manuum tuarum, id est gratiae tuae, quae manus congrue dicitur, eo quod per eam operaris, et merito in his operibus exsultabo. Nam quam magnificata, id est valde magnificata, sunt in me, haec opera tua, Domine. Quia vero posset ab aliquo quaeri, quandoquidem per Dei gratiam bene operaris et psallis, quare etiam quilibet malus ab eadem gratia ad hoc quidem non adjuvatur, [Col. 1132A] ostendit hoc insolubile esse, cum sic addit: Dico quod bonum est mihi confiteri et psallere, et haec opera magnificata sunt in me, et hae cogitationes tuae nimis sunt profundae, id est hae dispositiones tuae profundissimae sunt et investigabiles, quod me scilicet ad confitendum et psallendum adjuvas, et alios reprobas. Quia vero se ignorare innuerat, qua dispositione a Deo adjuvaretur, cum multi reprobarentur, ne similiter ignorare putaretur, ad quid esset malorum prosperitas deventura, interitum eorum ostendit, quem eos ignorare dicit. Et hoc facit ad auditorum instructionem, ipsi ut sibi caveant ne per ignorantiam, ad eumdem interitum veniant. Hoc itaque sic adaptatur, ut aliquantulum extra librum suppleatur. Dico quod istae cogitationes tuae nimis [Col. 1132B] sunt profundae, ideoque a me ignorantur. Hoc autem non ignoro quod insipiens et stultus interibunt in saeculum saeculi, id est in aeternum, cum hoc sit quod hic floreant breviter et transitorie, ad modum feni cujus flos cito decidit. Caeterum vir insipiens, id est infidelis qui Deum non sapit, et stultus, id est falsus Christianus, qui cum Dei notitiam habeat, intelligere posset quod mali justo judicio Dei interibunt. tamen obstinatione malitiae suae excaecatus, non intelliget haec, vero et efficaci intellectu, ut intereant in saeculum saeculi, id est ut in aeternum sint morituri omnes qui perseveranter operantur iniquitatem. Cum hoc sit quod hic exorti fuerint sicut fenum, id est cum hic creverint in terrena prosperitate, ad similitudinem feni, quod cito crescit, et cito marcescit, et cum hoc [Col. 1132C] sit quod hic apparuerint aliis in flore prosperitatis suae famosi et gloriosi: Dico quod ipsi interibunt. Tu autem, Domine, Fili, qui omnipotens visus es, Altissimus apparebis, id est omnipotens, in salvatione tuorum, et in justa perditione malorum: Quoniam ergo dixerat, ut intereant, posset quaeri. Quare dicis ut intereant? Ad quod sic respondet: Bene dico ut intereant, quoniam ecce jam mihi certum est ut praesens, quod inimici tui infideles peribunt in futuro, et omnes qui operantur iniquitatem, scilicet falsi Christiani, dispergentur, id est separabuntur a consortio salvandorum. Quia autem repetit ecce inimici tui, ad majorem inimicorum perterritionem facit. Dico quod ipsi peribunt et dispergentur, et ex opposito cornu [Col. 1132D] meum, id est sublimitas virtutum mearum, vel spes mea quae fortis est, et in altum excrescens ad modum cornu, exaltabitur, id est magis et magis in altum promovebitur, sicut unicornis, id est utpote cornu meum qui unicornis sum, scilicet unam habens spem, fidem et charitatem, non diversis haeresibus 374 implicitus. Et in futuro senectus mea, id est vita mihi post mortem, a Deo donanda, quae dicitur senectus, eo quod novissima erit, ad similitudinem senectutis, quae novissima pars est vitae hominis, erit in misericordia uberi, id est copiosa. Quod est dicere: Cum hic Dei sim adeptus misericordiam, per peccatorum remissionem, in futuro copiosam misericordiam in senectute mea adipiscar, cum immortalis fiam et impassibilis. Vel sic: Et senectus mea, id est morum [Col. 1133A] meorum gravitas, quae pro senectute accipitur, eo quod in senibus morum gravitas existat, erit in misericordia uberi, id est ubertim remunerabitur. Et hoc contuitu, despexit, id est despiciet, oculus meus interior, scilicet ratio mea, inimicos meos interiores et exteriores, et insurgentibus in me malignantibus, id est cum persecutores maligne agentes, adversum me persecutionibus insurgent, ad exhortationem mei ne deficiam, audiet auris mea interior, scilicet auris rationis audiet a spiritus inspiratione mihi interius loquentem. Et ecce hoc mihi dicet: Noli timore insurgentium a justitia tua deficere. Omnis enim justus florebit ut palma, id est ad similitudinem palmae. Sicut enim palma arbor in inferiori parte prope terram, scilicet hispida est et tuberibus plena, in superiori [Col. 1133B] vero parte speciosa et florida, ita et justus in hac vita infima hispidus est, et tribulationibus plenus. In superiori vero vita aeterna, erit beatitudine floridus et conspicuus, et multiplicabitur in beatitudine sicut cedrus Libani, id est ad similitudinem cedri Libani, quae altior est aliis cedris. Quod est dicere; In multiplici beatitudine sublimis erit, ad modum cedri Libani. Vel sic: Multiplicabitur utpote cedrus Libani, id est candidationis, id est utpote sublimes in candidatione virtutum. Libanus quippe, candidatio dicitur.

Verbis igitur Spiritus sancti ad majorem sui exhortationem appositis, haec in sua persona agens exponit sic: Spiritus sanctus dicit, o auditores, quod justi florebunt, et ecce vobis dico quomodo florebunt. Plantati hic, scilicet per virtutes et bona opera in [Col. 1133C] domo Dei, id est in Ecclesia in futuro florebunt in aeterna gloria existentes non in Domo Dei, id est in aequalitate angelorum, qui superna domus Dei sunt, sed in atriis illius domus Dei nostri, id est in affinitate et minoritate angelorum, quae per atrium designatur: quod cum sit domui vicinum, indignius tamen est quam domus et minus gloriosum. Quod est dicere: Sic florebunt, ut coelicis spiritibus sint aliquatenus affines, non tamen usquequaque similes et aequales. Unde nimirum de Joanne Dominus testatur: »Qui minimus est in regno coelorum, major est illo (Luc. VII, 28).« Quod quidem B. Hieronymus de angelorum minimo dictum esse affirmat.

Quoniam autem justos dixerat florem habituros et multiplicandos, determinat quando hoc erit, ne ad [Col. 1133D] praesens videretur esse futurum, sic: Dico quod florebunt et multiplicabuntur. Hoc autem non statim erit, sed adhuc post longum tempus futurum est, quod multiplicabuntur et florebunt, existentes tunc in uberi senecta, id est in vita novissima, scilicet in vita aeterna, quae in omni beatitudine erit copiosa. Vel sic: Multiplicabuntur in futuro existentes hic in uberi senecta, id est ideo quia hic permanent in morum gravitate copiosa. Et quoniam aliter non essent multiplicandi, hic interim erunt non murmurantes in adversitatibus, sed bene patientes, id est cum charitate et patientia sustinentes; et adeo bene patientes, ut aliis verbis et exemplis, annuntient: quoniam rectus Dominus Jesus Christus Deus noster, qui hic suos pati disponit, ut per hoc aeterna gloria beatificentur. Et [Col. 1134A] non sic rectus ut homines qui ex parte recti sunt, et ex parte iniqui, sed ita perfecte rectus quod non est iniquitas aliqua in eo. Juxta quod de eo Moyses dicit: »Deus fidelis, et absque ulla iniquitate, justus et rectus (Deut. XXXII, 4).«



IN PSALMUM XCII.

Titulus nonagesimi secundi. Laus cantici David, in die ante Sabbatum, quando fundata est terra. Quod sic exponitur: 375 Psalmus iste est laus David, id est factus a Propheta ad laudem Christi veri David, et est laus cantici, id est nimiae jucunditatis, habita in die ante Sabbatum, id est in consideratione sextae diei, quae est ante Sabbatum, scilicet in consideratione sextae aetatis, quae designata fuit per diem ante Sabbatum, in qua Deus hominem creavit. [Col. 1134B] Leguntur quippe sex mundi aetates, sicut sex septimanae dies praeter Sabbatum. Prima igitur aetas est ab Adam usque ad Noe; secunda a Noe usque ad Abraham; tertia ab Abraham usque ad Moysen; quarta a Moyse usque ad David; quinta a David usque ad Joannem Baptistam; sexta a Joanne usque ad finem mundi. Quae sexta aetas est ante Sabbatum, id est proxima Sabbato, scilicet aeternae vitae quae revera Sabbatum est, id est requies quando fundata est terra, id est in qua sexta aetate Deus fundavit in fide et virtutibus terram immobilem, Ecclesiam scilicet. Est igitur in hoc psalmo vox prophetae ostendentis ad Dei laudem praeparationem Ecclesiae per doctrinam apostolorum et persecutiones a principibus terrae ipsis apostolis illatas, et tandem Dei [Col. 1134C] potentia sedatas.

Dominus regnavit, id est Dominus Jesus, qui dabitur a Judaeis in mortem, tandem regnabit, id est regnum mundi totius sibi vindicabit, calcata morte. Et per hoc per totum mundum regnabit, quia decorem indutus est, id est induet et conjunget sibi per fidem apostolos, in omni perfectione decoros, quibus ornabitur, ut corpus vestimentis ornatur. Et indutus est fortitudinem, id est induet et sibi conjunget eosdem apostolos in constantia fortes, a similitudine probi regis, qui decoros milites habet et fortes. Et his fortibus et decoris praecinxit, id est praecinget se, scilicet ornabit se undique, ad debellandum gentes et sibi subjiciendum; a similitudine regis, qui gladio praecingitur ad expugnandum hostem. Quod est dicere: [Col. 1134D] Illi decori et fortes quos induet, erunt ejus arma, quibus sibi hostem subjiciet. Ostendit itaque ad quid seipsis praecinget, cum addit: Vere induet decoros et fortes, et eis se praecinget. Et enim per eorum praedicationem, firmavit, id est firmum faciet orbem terrae, id est perfectionem Ecclesiae. Quod est dicere: Per ipsorum doctrinam faciet Ecclesiam suam in omni perfectione firmam. Qui orbis adeo firmus erit, quod non commovebitur, nec in prosperis nec in adversis. Ex tunc ergo, id est ex tempore illo quo terra fundata erit, parata erit, o Deus, sedes tua in ipsa terra, scilicet ex tunc sedes tua efficietur, quae longe ante diaboli sedes exstitit. Ne vero ipse videretur ante sedis suae parationem non fuisse, [Col. 1135A] addit: Quamvis ex tunc sedes tua erit parata, tu tamen es a saeculo, id est ab aeterno, sine principio.

Per hoc igitur sedes tibi parabitur, et orbis terrae firmatibur, quoniam flumina, id est apostoli, qui corda in delium doctrina irrigabunt, elevaverunt, Domine, vocem suam, id est elevabunt vocem praedicationis suae quae timore depressa fuit in tui passione. Elevabunt, inquam, flumina vocem suam. Hoc itaque repetit ad confirmationem, et contra vocem horum fluminum alia flumina, scilicet terreni principes, qui flumina dicuntur, eo quod eorum cura in subditam plebem decurrat; a similitudine fluminum, in mare decurrentium. Elevaverunt fluctus suos, id est elevabunt persecutiones suas, quibus eos in mortem demergant, ad modum fluctuum. Et [Col. 1135B] hoc continget a vocibus aquarum multarum, id est propter voces multarum gentium, quae ad modum aquae erunt instabiles. Quod est dicere: Ideo principes eos persequentur, quia gentes plurimae eos profanos et sacrilegos esse dijudicabunt. Vel sic: Et hoc continget a vocibus aquarum multarum, propter voces multorum praedicatorum, scilicet ideo eos persequentur, quia per eos multos alios aquas effici dolebunt, id est quia multos considerabunt ad exemplum eorum, fore adaquatores hominum per doctrinam. Dico quod elevabunt fluctus, et istae elatae persecutiones principum Deum amaricantium 376 mirabiles erunt prae nimia sui immensitate et asperitate. Caeterum Dominus erit magis mirabilis in his altis et profundis elationibus sedandis: Quod est [Col. 1135C] dicere: Dominus quidem ideo mirabilior erit, quoniam has elationes, qua hora voluerit, sedabit. Et per hoc eas, o Domine, sedabis, quia testimonia tua, id est praecepta tua, ab apostolis praedicata, quae testificantur vitam complentibus ea, facta sunt, id est fient ipsi mari nimis credibilia, quantumcunque videantur ei in primis abominabilia. Et per hoc ipsum mare factum, domum tuam in qua spiritaliter inhabites, decet sanctitudo tua, id est decebit sanctitudo a te danda. Quod est dicere: Per hoc quod testimonia tua credent, domus tua efficientur, et decenti sanctitate adornabuntur. Domum tuam dico, ituram per sanctitatem in longitudinem dierum, id est in vitam aeternam, quae per emphasim longitudo [Col. 1135D] dierum dicitur, eo quod nunquam sit finienda. Vel sic: Futuram per ipsam sanctitatem, in longitudine dierum. Sententia eadem.



IN PSALMUM XCIII.

Titulus nonagesimi tertii. Laus cantici David, quarta Sabbati. Quod sic exponitur: Psalmus iste est laus cantici, id est laus jucunditatis. Quod est dicere: In hoc tractatu continetur laus cum nimia jucunditate facta. Quae laus est David, designati in quarta Sabbati, scilicet quae laus est fidelium perfectorum in scientia, qui praefigurati sunt, per negotium illud quod contigit in quarta Sabbati. In quarta namque Sabbati fecit Deus luminaria terram illuminantia, quae firma sunt, et a proposito officii sui immobilia, per quae praesignabantur perfecti, [Col. 1136A] Ecclesiam, quae Dei terra est, doctrina firmiter et exemplo suo illuminaturi. De quibus ipse Dominus dicit: »Luceat lux vestra coram hominibus, ut videant opera vestra bona, et glorificent Patrem vestrum, qui in coelis est (Matt. V, 16.)« Vel sic, juxta B. Hieronymum: David designati quarta Sabbati, id est per quartam diem septimanae, quae apud Latinos dies Mercurii dicitur. Congrue quippe per quartam diem, fideles perfectiores in scientia accipiuntur. Sicut enim dies quarta in medio septimanae existens, tres dies habet praecedentes, et tres subsequentes, ita et perfecti viri Novi Testamenti, in medio duorum testamentorum, Veteris scilicet praecedentis, et Novi subsequentis existunt, dum utriusque completores esse satagunt. Duo quippe Testamenta, [Col. 1136B] per ternarium numerum competenter intelliguntur, eo quod utroque Testamento, si cum diligentia notentur, fidei sanctae Trinitatis instructio inveniatur. In Veteri namque Testamento fides Trinitatis insinuatur, ubi de Abraham legitur, »tres vidit, et unum adoravit (Gen. XVIII, 3).« Quia vero haec eadem fides in Novo denotatur, exemplo multiplici manifestari potest. Bene quidem psalmus iste, laus jucunda fidelium dicitur. In hoc enim psalmo fideles in scientia perfecti, agentes contra falsos Christianos impunitatem criminum suorum sibi promittentes, Deum laudant, dum eum asserunt judicaturum ultione justa, quos hic sustinet miti patientia. Concessive quoque agunt, de eorum retributione damnationis, et ne videantur eis imprecari, [Col. 1136C] conqueruntur de eorum iniquitate, quam etiam per partes ostendunt. Adhortantur etiam ipsos malos ad recte vivendum, et intelligendum de Deo, certis rationibus ostendentes quoniam ipse eorum impietates et intelligit et videt, et in futuro puniet, et ostendunt bonorum tribulationes non ad eorum cedere repulsionem, sed ad beatitudinem. Quos etiam bonos admonent ad impiis contradicendum, sic tamen ut non in se, sed in Domino non deficiendi fiduciam habeant. Et hoc totum fit ad instructionem idiotarum, qui cum videant impiorum prosperitatem et bonorum adversitatem, indignantur, ignorantes ad quid haec a Deo permittantur.

Deus ultionum, operator Dominus enim est. Deus, [Col. 1136D] inquam, ultionum operator futurus, libere egit, id est libertatem potentiae suae in impios exercebit, quibus impotens videtur, dum cum eis exspectando eos et patiendo misericorditer agit. Ac si diceret: Vos impunitatem scelerum vestrorum 377 vobis, o falsi christiani, promittitis, caeterum Deus ulciscendo se de vobis in futuro, contra vos libere aget, cum hoc facere potens sit quia Deus, et cum hoc ad eum pertineat, quia Dominus. Agunt autem concessive de eorum ultione, sic: Dico, o Deus, quod libere ages, et sic concedo ut fiat, o Christe, exaltare, id est potens appare, qui, quamvis videaris impotens, vel negligens terrena, tamen judicas dispositione tua terram hanc praesentem, ut nihil in ea sine jussu aut permissione tua fiat. Et hoc [Col. 1137A] modo quidem exaltare, redde, scilicet in futuro, retributionem justae damnationis superbis, id est falsis Christianis, non poenitentibus, sed in negligentia poenitentiae superbe persistentibus.

Ne vero videantur imprecationem fecisse, de eorumdem malitia pie conqueruntur, sic: Quamvis concessive dicamus: Redde retributionem superbis, tamen, o Domine. Usquequo peccatores, antonomastice falsi Christiani, id est usque, ad quam mensuram, vel quandiu, usquequo, inquam, peccatores gloriabuntur de iniquitate sua? Notandum, quod cum hoc sub interrogatione ponunt, se pro eis magnum habere dolorem innuunt. Et est ac si dicat: Tametsi retributionem eis reddi concedimus, tamen de hoc quod multum et diu vivendo de iniquitate gloriabuntur, [Col. 1137B] conquerimur. Quanto namque eorum gloriatio major et diuturnior, tanta eorum retributio in futuro erit asperior. Vellemus igitur potius ut eorum vita et gloriatio cito finiretur, ut eorum retributio mitior haberetur. Non solum autem gloriantur de iniquitate sua, sed et hanc iniquitatem effantur, id est extra fantur, scilicet publice fantur, et loquuntur privatim inter se. Et usquequo, id est usque ad quam mensuram, vel quandiu male vivendo effabuntur publice et loquentur private iniquitatem, id est iniqua verba loquentur omnes qui perseveranter operantur injustitiam? Ac si diceret: Mallemus eorum vitam finiri, ut amplius non possent iniquitatem loqui et effari, et injustitiam operari, et sic mitius inde punirentur. Exponit igitur ipsam injustitiam per partes, [Col. 1137C] sic: Vere injustitiam operantur, et operati sunt. Nam populum tuum, Domine, scilicet tibi famulantium, humiliaverunt conviciis et verborum opprobriis, et eumdem populum existentem haereditatem tuam, quos, scilicet ad modum haereditatis doctrina praedicatorum excolis, vexaverunt nimiis tribulationibus. Et non solum hoc, sed et viduam et advenam interfecerunt, et pupillos occiderunt. Quod est dicere: Multos ex fidelibus tuis interfecerunt corporaliter, qui erant viduis, et advenis, et pupillis comparabiles. Viduis quippe, quia destituti erant a temporalium bonorum, jam spretorum, solatio, sicut viduae destitutae sunt a maritorum jam mortuorum auxilio. Advenis, quia non hujus patriae terrenae cives se faciunt, sed futuram inquirunt, sicut advenae ad [Col. 1137D] patriam reverti intendunt, a qua remoti sunt. Pupillis, quia sunt sine diabolo, qui prius eorum pater exstitit, et sine infidelitate, quae eorum mater fuit; sicut pupilli, quorum pater et mater jam mortui sunt. Vel potest hoc ad litteram congrue legi. Viduae namque et advenae, et pupilli, sine cujuslibet auxilio existentes, solius Dei auxilio defenduntur, ideoque populus ejus dicuntur, unde idem, »pater orphanorum et judex viduarum« dicitur (Psal. LXVII, 6). Dico quod populum tuum humiliaverunt, et haereditatem tuam vexaverunt, et viduam et advenam interfecerunt, et pupillos occiderunt.

Et haec faciendo, ad cumulum miseriae suae dixerunt: Secure possumus eos humiliare, vexare, et [Col. 1138A] interficere. Hoc enim, non videbit Dominus, nec intelliget Deus Jacob, sic ut puniat. Ac si dicat: Multum inconveniens fuit ut illum dicerent hoc non videre, qui Dominus est omnipotens, et illum dicerent non intelligere, qui Deus est Jacob, id est eorumdem fidelium strenue luctantium, quos ipsi humiliaverunt, vexaverunt, et occiderunt. Facit igitur apostropham ad eosdem impios, adhortans ad recte de Deo intelligendum, et videndum, sic: Dico quod dicitis o falsi Christiani, quod Deus non intelligit, neque videt, quae vos male in famulos 378 ejus agitis. Caeterum vos in populo Dei existentes, non operatione, sed sacramentorum participatione, qui estis insipientes, id est potentes ad hoc ut facile de Deo recte intelligatis, cum jam sitis aliquantulum in [Col. 1138B] ejus notitia promoti, et tamen animadvertere negligitis; intelligite, id est animadvertite, quia Dominus videt et intelligit, quae vos in servos ejus male operamini. Et vos stulti in populo Dei, scilicet qui rudes estis et stolidi, et difficiles ad hoc sapiendum, aliquando tandem sapite, quod hucusque sapere nequistis, scilicet quod Deus audit, id est intelligit et videt quae vos male agitis, et in futuro haec arguet. Et ecce unde potest comprobari eum omnia mala vestra et audire et videre, et in futuro ab eo mala ista redarguenda esse. Nam qui plantavit aurem non audiet? vere audiet; et qui finxit oculum, non considerat quae agitis? utique considerat. Et qui corripit hic gentes per Scripturas ne peccent, non arguet in futuro, per damnationem, negligentes hic correctionem [Col. 1138C] suam? vere arguet. Pro nihilo enim hic corriperet, nisi in futuro argueret. Et qui docet hominem scientiam, id est ille qui per doctrinam suam facit illum scientem, qui homo est, id est rationabiliter se habens non scit? utique Dominus scit non solum operationes, sed etiam, quod majus est, ipse scit cogitationes hominum, quoniam vanae sunt, id est ipse scit quod cogitationes vestrae qui simpliciter homines non spiritales estis, vanae sunt, et dignae ultione. Et hoc totum est ac si sic poneret: Inde comprobatur eum audire, quoniam inconveniens esset eum non audire, qui aurem omnium hominum plantavit, id est de limo terrae formavit: et inde probatur eum videre, quoniam inconveniens esset eum non videre qui omnem oculum finxit, id est formavit. Et [Col. 1138D] inde probatur quod in futuro arguet, quia aliter superflue hic corriperet. Et inde convincitur eum scire, quia inconveniens esset eum non scire, qui omnem hominem docet quidquid scit.

Facta exhortatione ad falsos Christianos, ostendere intendit quod tribulationes bonorum ad eorum beatitudinem cedunt, sic: Ergo quia tu omnia vides, et scis, et audis, inde comprobatur quod beatus erit homo omnis quem tu, omnia sciens et videns, erudieris per tribulationes, id est quem rudem extra ruditatem pones, instruens eum per multas anxietates, haec praesentia non esse summa bona, nec esse appetenda; et esse alia bona, spiritalia scilicet, quae appetenda sunt. Suos nimirum Deus per anxietates [Col. 1139A] erudit, quia, dum eos permittit hic affligiret bonis praesentibus spoliari, innuit haec bona non esse summa bona, quae sic amittuntur; nec hanc vitam felicem esse, in qua sic affliguntur; sed alia bona summa esse, et aliam vitam aeternam et beatam, quae expetenda sunt. Hoc autem quod dicit beatus homo quem tu erudieris, idem est ac si diceret: Eruditio tribulationum, causa erit beatitudinis. Et ne beatus homo futurus, hic in tribulationum eruditione deficiat, docueris eum de lege tua, id est docebis eum per doctrinam legis tuae hanc eruditionem patienter esse ferendam. Unde ipse dicit in Evangelio: »Qui vult venire post me, abneget semetipsum, et tollat crucem suam quotidie, et sequatur me (Luc. IX, 23).« Interponit autem causam quare eum docebit, cum [Col. 1139B] addit: Ideo scilicet docebis eum per legem tuam, ut mitiges ei exasperato a diebus malis, id est ut des mitigationem patientiae ei, qui exasperatur a diebus tribulationum, qui dies mali dicuntur, eo quod in eis multarum mala tribulationum insistent. Quod est dicere: Ideo eum docebis, ut sub tribulationum pondere non deficiat, a quibus exasperatur. A diebus malis dico, duraturis non in perpetuum, sed tandiu, donec fodiatur fovea peccatoris, id est consummetur in futuro damnatio peccatoris fideles persequentis. Dictum est hoc a similitudine illius, cujus fovea foditur, ut post in eam dejiciatur. Et notandum, quod hoc dicit ad bonorum consolationem, et ad malorum perterritionem.

Interposita causa quare docebit, ostendit quid [Col. 1139C] docebit, sic: Hoc scilicet docebit Dominus per legis suae 379 doctrinam, quod ipse Dominus non repellet plebem suam, licet etiam patiatur affligi, id est hoc docebit, quod non idcirco permittit plebem suam affligi, ut eam repellat et negligat. Et hoc docebit, quod cum permittat tribulari eamdem plebem suam, quae haereditas ejus est, tamen ipsam haereditatem suam non derelinquet. Cum ponit non derelinquet, datur intelligi per lyptoten, quod haereditatem suam per tribulationes adjuvabit, ut ipsae tribulationes sint eis causa salvationis. Dico quod haereditatem suam non derelinquet, sed adjuvabit, et tandiu adjuvabit quoadusque justitia, id est Christus, qui per emphasim dicitur justitia, eo quod ab eo [Col. 1139D] omnis justitia procedat, convertatur a patientia in judicium. Quod est dicere: Tandiu eos non repellet, sed per tribulationes adjuvabit, donec Christus ad iniquos judicandum veniat, quos hic patienter exspectat. Non ideo sic determinat, quod postea suos repellat, sed quia illud constat quod postea suos non repellet, non removet. Hoc autem quod hic non repellet, oportuit ponere, quia hic videntur per tribulationes repelli, et derelinqui. Et quis erit juxta illam justitiam, id est quis erit hic conformis in virtutibus illi justitiae, et in futuro regnabit cum ea a dextris Patris? Responsio: Omnes illi erunt juxta illam qui sunt recto corde, non apparentes per hypocrisim justi solummodo in facie. Unde per prophetam dicitur: »Scindite corda vestra, et non vestimenta [Col. 1140A] vestra (Joel. II, 13).« Quod dicit justos corde futuros juxta Christum, positum est a similitudine regis, qui chariores et valentiores duces suos, juxta se in palatio suo sedere facit; et hoc quod interrogative ponit, idem est ac si diceret: Justitia convertetur in judicium, et juxta illam erunt omnes qui sunt corde recti, non solummodo specie. Ergo quandoquidem erunt solummodo juxta illam omnes qui recto sunt corde. Quis volens esse rectus corde, mihi adjunctus per conformitatem consurget de corporeo stratu existendo adversus malignantes, id est contradicendo adversariis Ecclesiae, haereticis scilicet et falsis Christianis? Aut quis stabit, id est et quis perseverabit mecum praeliando per contradictionem, adversus operantes iniquitatem? [Col. 1140B] Non enim sufficiet consurgere, nisi sit etiam stare. Malignantes et operantes iniquitatem, iidem sunt. Dictum est autem a similitudine civium, qui nocte ab hostibus invasi, de lectulis in quibus dormiebant, consurgunt, et murum civitatis ascendentes, et ibi stantes, eam ab assultu hostium defendunt. Hoc autem quod interrogative ponit, ad majorem exhortationem facit. Et est ac si diceret: Ergo quandoquidem recti corde solummodo stabunt juxta illam, vos omnes quicunque vultis esse recti corde, et per hoc juxta illam esse, mihi adhaerentes consurgite adversus malignantes, et state mecum adversus operantes iniquitatem.

Quamvis autem sic adhortor ad consurgendum et ad standum, insufficiens tamen per me sum consurgere [Col. 1140C] et stare. Nisi enim ideo remansisset, quia Dominus adjuvit me, per adjutricem gratiam, anima mea habitasset, id est perseverans fuisset in inferno, id est in consensu impiorum, qui jure infernus dicitur, eo quod per eum ad infernum veniatur, et paulo minus, id est perparum defuit anima mea ab ejus habitatione. Hoc autem dixit ad exemplum humilitatis, ne confidant idiotae per se posse stare. Si autem habeatur, habitavit, sic legetur. Nisi ideo quia Dominus adjuvit me habitasset in inferno anima mea, et paulo minus, id est fere habitavit. Sententia eadem est, et vere me adjuvisti, Domine. Si enim humili confessione dicebam: Adjuva me, Domine, quia motus est pes meus, id est affectio mea, misericordia tua, Domine, adjuvabat me, ne ex toto deficerem. [Col. 1140D] Quod est dicere: Cum ab aliqua suggestione illicita affectio mea commoveretur et inquietaretur, et ego hoc humiliter tibi confitens auxilium tuum orabam ne deficerem, tu misericordia tua me adjuvabas. Et quia non solummodo hoc dicebam tibi, sed etiam multipliciter dolebam de commotione pedis, poenitens et orans ut mihi 380 illicita commotio illa remitteretur, consolationes remissionis, quam spiritaliter intellexi mihi a te datam esse per poenitentiam, laetificaverunt animam meam.

Consolationes dico datae multipliciter, secundum multitudinem, id est ad modum multiplicitatis dolorum meorum in corde meo revera existentium, non per hypocrisim in facie apparentium. Quod est dicere: [Col. 1141A] Quia multipliciter dolui de commotionibus meis, et tu multiplicem remissionem mihi fecisti, et sic animam meam consolatus es. Per hoc igitur instruit auditores, de commissis valde dolere, ut veniam adipiscantur. Dico secundum multitudinem dolorum in corde meo, et merito in corde meo dolui. Nisi enim doluissem, sedes iniquitatis essem, et sic tibi non adhaererem, nec hic, scilicet per conformitatem, nec in futuro per beatitudinis participationem. Nunquid enim sedes iniquitatis, id est ille in quo sedet iniquitas, adhaeret tibi, qui fingis dolorem vel laborem in praecepto? Utique non adhaeret. Quasi diceret: Nullus iniquitatis sedes existens adhaeret, vel adhaerebit tibi, qui das praeceptum ut nemo sit sedes iniquitatis, et in praecepto illo fingis, id est disponis [Col. 1141B] laborem, scilicet disponis ut non cum negligentia, sed cum summo labore et cura perficiatur praeceptum istud. Vel si habeamus dolorem, sic legetur: Qui das praeceptum ut nullus sit sedes iniquitatis, et qui in praecepto dolorem fingis, id est qui in completione hujus praecepti disponis dolorem tribulationum. Quod est dicere: Cum oporteat completores hujus praecepti multiplicem dolorem tribulationum subire, tu fingis, id est disponis dolorem ipsum, unicuique distribuas prout potest pati. Juxta illud Apostoli: »Fidelis Deus, qui non patietur vos tentari, supra id quod potestis (I Cor. X, 13).« Dico quod fingis dolorem, qui dolor talis est: scilicet quia impii euntes malo suo voto, in, id est contra, animam justi, captant ipsam animam, et adhuc frequenter [Col. 1141C] captabunt, id est frequenter desiderabunt eam capere deceptionibus suis, et sibi conformare. Et quia non poterunt capere, condemnabunt effusione et morte sanguinem innocentem, scilicet sanguinem justi. Juxta vero illam lectionem, in qua habetur qui fingis laborem, sic continuatur sequens versus, quem jam exposuimus expositione non mutata. Dico quod non adhaeret tibi sedes iniquitatis, et merito. Nam illi qui sunt sedes iniquitatis captabunt, etc. Dico quod impii condemnabunt sanguinem innocentem. Ne vero timeamus et deficiamus pro eorum condemnatione: et ille qui Dominus est, id est potens factus est mihi et meis conformibus in refugium, id est in securitatem: et ille idem Dominus qui Deus meus est, id est creator, factus est mihi et meis [Col. 1141D] conformibus in adjutorium, ne deficiamus, refugium et adjutorium, dico existens causa spei meae. Haec enim arrha mihi sunt et pignus, quod spem habeam in futuro laetificandi. Dico quod mihi et meis conformibus sit Dominus refugium et adjutorium; vel Deus meus est factus mihi spei meae, id est, rei speratae a me. Quod est dicere: Per tribulationes me adjuvat, ut ad rem speratam, id est, ad beatitudinem aeternam tandem perveniam. Et in futuro illis qui animam nostram captant, et sanguinem nostrum condemnant, reddet iniquitatem ipsorum, id est retributionem iniquitatis ipsorum: et, id est scilicet in malitia sua, id est, propter meritum malitiae suae disperdet, id est ex toto perdet illos. Disperdet, inquam, [Col. 1142A] illos ille qui Dominus noster est. Ideoque de ultione nostra debet satagere, et qui Deus noster est, ideoque illos disperdere potest. Hoc autem ad hoc dicit ut malos a malitia sua deterreat, ne videlicet sibi ideo promittant impunitatem, eo quod tribulationes ab eis illatae, sint justis ad salutem. Non enim ad hoc Deus respicit, quod per tribulationes suas justis faciunt, sed ad hoc quod male intendunt.



381 IN PSALMUM XCIV.

Titulus nonagesimi quarti. Laus cantici David. Quod sic exponitur: Psalmus iste est laus cantici, id est laus jucunditatis et hilaritatis, et non est David, sed Christi. In hoc quippe psalmo Propheta ex nimia jucunditate laudans Christum venturum, adhortatur Judaeos incredulos, in plenitudine temporis [Col. 1142B] futuros, ut tandem in sexta aetate ad eum fide veniant, et ei exsultent et jubilent et confiteantur. Adhortaturque ne ad Christi vocem corda obdurent, et per hoc aeternam requiem amittant, sicut patres eorum Deum in deserto irritaverunt: ideoque prostrati ad terrae promissionis requiem minime pervenerunt. Notandum autem, quod in hoc psalmo Propheta quaedam verba ponit in persona ipsius Domini, videlicet cum dicit ubi tentaverunt me, etc., usque in finem. Hoc autem non facit praeter usum, cum in historiis et in prophetiis frequenter habeamus, angelos et prophetas agentes, multa in persona Domini dicere.

Venite, fide in tempore plenitudinis, o Judaei, qui diu fuistis a Deo per infidelitatem remoti, et veniendo [Col. 1142C] exsultemus Domino Christo. Ac si dicat: Sicut ego tanto ante tempore existens de ipsius adventu bona affectione exsulto, ita et vos tunc temporis futuri de adventu ejus exsultate. Et exsultare ei debemus, quia Dominus omnipotens est. Et non parum exsultemus, sed jubilemus ei Deo salutari nostro. Quod est dicere: Sicut ego jam ei jubilo, id est nimia et intensa interiori laetitia exsulto; sic et vos ei jubilate, quia Deus est, id est creator, et salutaris, id est salvator. Non solum autem jubilemus corde, sed etiam perseverantes in confessione, id est in laude oris, praeoccupemus faciem ejus, id est simus similes servis praeoccupantibus faciem Domini sui, ut sibi eum faciant attentum, antequam aliis negotiis occupetur. Quod est dicere: Seduli et perseverantes [Col. 1142D] simus in ejus laudis confessione, a similitudine servorum faciem Domini, ut dixi, praeoccupantium. Vel sic: In confessione peccatorum nostrorum seduli praeoccupemus faciem ejus, id est anteveniamus secundum adventum ejus. Quod est dicere: Peccata nostra in hac vita confiteamur, ne in secundo adventu cum non confitentibus damnemur. »Ecce enim nunc tempus acceptabile, ecce nunc dies salutis (I Cor. VI, 2).« Secundus autem adventus recte facies dicitur, eo quod tunc cunctis Christus manifestabitur, sicut per faciem totus homo cognoscitur. Dixi ut jubilemus Deo. Et quia hoc non sufficit, nisi etiam bene operari. jubilemus ei interius in psalmis, id est in bonis operibus, perseverando exterius. [Col. 1143A] Dignum est autem ut exsultemus ei et jubilemus et confiteamur, quoniam ipse Deus existens est Dominus in rebus: et non qualiscunque, sed magnus in potentia, et rex magnus in regimine, existens super omnes deos, id est dignior et excellentior omnibus praelatis Ecclesiae, qui deificati erunt in sanctitate. Juxta quod Dominus de Moyse dixit: »Constitui te deum Pharaonis (Exod. VII, 1).« Sunt etiam iidem praelati Domini, cum dominium habeant et potestatem subditorum. Reges quoque eorumdem sunt, utpote quos doctrina et exemplo suo regunt. Reddit ergo singula singulis, addendo sic: Vere rex magnus est, quia in manu, id est in regimine operantis gratiae ejus, sunt fines terrae, id est finientes in se terrenitatem. Quod est dicere: Hoc quod fideles [Col. 1143B] sunt in se terrenitatem finientes, per ipsius regimen est. Et hoc apparet quod rex magnus est, et vere magnus Dominus est, quoniam altitudines montium, id est alti montes, perfecti scilicet possessio ipsius sunt. Quod est dicere: Hoc quod perfecti in virtutibus et sanctitate sunt alti, inde contingit quod eos inhabitando possidet, et eis dominatur. Et in hoc apparet eum magnum Dominum esse, quoniam magni Domini est magnam possessionem habere. Et in hoc quoque patet eum magnum Dominum esse, quoniam ipsius possessio est mare, id est ipse possidet 382 infideles Deum amaricantes, ut non liceat eis in sanctos saevire, nisi quantum ipse permittit.

Et in hoc probatur quod Deus magnus est, quoniam ipse qui ejus possessor est, fecit etiam illud mare, [Col. 1143C] id est creavit amaricantem populum, non secundum quod mare est, sed secundum quod creatura. Et per hoc quoque comprobatur Deus magnus esse, quod manus ejus formaverunt siccam, id est operantes gratiae ejus formosam in virtutibus et bonis operibus fecerunt Ecclesiam, prius in Adam deformatam: quae Ecclesia sicca est, id est sitiens doctrinam verbi Dei, ad modum terrae siccae, aqua repleri sitientis. Interposita ejus laude, hujus laudis occasione repetit supradictam exhortationem, ut addat: Dixi quod Christus erit Deus rex, et Dominus magnus. Ergo quia talis et talis erit, o Judaei, in ejus adventu futuri venite ad eum fide, et veniendo adoremus eum, id est sicut ego eum adoro, id est intense [Col. 1143D] et specialiter orando veneror, ita vos etiam adorate: et precidamus, id est humiliemur in anima; quod signatur per hoc quod in corpore ad terram procidimus, et ploremus peccata nostra, et non ad aspectum laudis hominum, sed ante Dominum, id est ad aspectum Domini, qui fecit, id est creavit nos: ideoque eum adorare debemus: et quia ipse qui videtur ex tempore natus, tamen est Deus noster, non recens Deus, sed Deus aeternus, quem nos prophetae colimus et adoramus. Dico quod ipse est Deus noster, et nos sumus populus pascuae ejus, id est populus quem ipse pavit in deserto manna in patribus nostris: et quem etiam pascit lege, et sumus oves manus, id est operationis ejus, id est operatus est per gratiam in deserto, ut ovibus similes essemus, [Col. 1144A] non arantes nec seminantes, et omnia necessaria habentes, sicut oves, quibus sine aliquo labore omnia necessaria a pastore providentur.

Facta exhortatione in persona sui, apponit sancti Spiritus comminationem, ut magis eos attrahat, qui eos adhortatur ne ad Domini Christi vocem corda sua obdurent, sic: Adhortatus sum vos, o Judaei, ad exsultandum Domino Christo, et jubilandum et eum adorandum, cum sit Dominus noster, et nos simus oves pascuae ejus. Adhortatur quoque vos Spiritus sanctus, ut ei obediatis, dicens: Si audieritis vocem praedicationis ejus, sicut vere audietis hodie, id est sexta aetate, quae vobis erit hodie, id est praesens, sicut hodierna dies, quae cum praesens sit hodie dicitur, nolite obdurare, id est contra hanc [Col. 1144B] vocem indurare corda vestra, negligendo eam: sicut fuerunt indurata corda patrum vestrorum in irritatione, id est tunc quando Deus fuit irritatus. Hodie etiam dicitur sexta aetas, quia clara est per doctrinam Christi et splendida ad modum dici. Quoniam vero dixerat sicut in irritatione, cum multae fuerint eorum irritationes adversus Deum, de qua irritatione dicat ostendit, cum addit: Dico: Nolite obdurare corda vestra sicut in irritatione, scilicet nolite obdurare, secundum diem tentationis, id est ad similitudinem diei tentationis factae in deserto, ubi, id est in quo deserto, tentaverunt me patres vestri, dubitantes an eis possem dare potum et escam, quorum filii vos estis, non solummodo secundum generationem, sed etiam secundum incredulitatis conformitatem. Probaverunt, [Col. 1144C] inquam, me, id est tentaverunt, et viderunt oculis corporis mirabilia opera mea, quae operatus sum in eis, quadraginta annis in deserto. Hoc autem totum est ac si sic breviter poneret: Vos increduli Judaei, vocem ipsius Christi audituri, nolite corda vestra obdurare, ad modum patrum vestrorum, eum in deserto tentantium et opera ejus, annis quadraginta, videntium, et ad hoc tamen corda obdurantium. Dico quod me tentaverunt, ideoque offensus, id est iratus fui generationi illi pessimae. Offensus pro irato ponitur, eo quod offensi soleant irasci. Dico quod fui offensus, et offensus tamen ad eorum correctionem dixi semper, id est frequenter per Moysen, et caeteros eorum doctores; hi errant corde, [Col. 1144D] per infidelitatem. Et licet hoc ad ipsorum correctionem 383 dixissem: isti tamen non cognoverunt sic ut complerent vias meas, id est praecepta mea, quae complentibus viae sunt ad vitam, non complentibus autem ad mortem. Et quia non cognoverunt si unquam intrabunt in requiem meam aeternam, ut juravi, id est seu firmiter constitui in ira mea, id est in justa vindicta mea, quod non intrabunt, tunc non sum ego judex verus et justus. Si hoc autem ad nimiam communicationem et ad audientium correctionem, ne similiter corda obdurent et requiem amittant, suspensive ponit. Et est ac si diceret: Quia non cognoverunt vias meas, non intrabunt in requiem meam aeternam. Juravi enim hoc in ira mea. Vel sic secundum aliam translationem. [Col. 1145A] Quibus juravi in ira mea quod non intrabunt in requiem meam, id est in terram promissionis, ubi erit requies, quam filiis eorum dabo. Et quandoquidem juravi quod non intrabunt, si ipsi intrabunt in illam requiem meam, tunc ego mendax sum.



IN PSALMUM XCV.

Titulus nonagesimi quinti. Quando domus aedificabatur post captivitatem, canticum David. Quod sic exponitur. Istud canticum, id est iste psalmus dictus canticum, ideo quod exhortetur ad cantandum novum canticum, vel quia fuit cum nimia jucunditate et hilaritate factum, est David prophetae: factum ab ipso Propheta quando domus aedificabatur in consideratione ipsius Prophetae, post captivitatem. Quod est dicere: Tunc composuit hoc canticum, [Col. 1145B] quando per spiritum prophetiae jam considerabat quod humanum genus, quod per Adam destructum erat, et in captivitatem adductum, tandem post captivitatis tempus per Christum erat in virtutibus aedificandum, ad hoc ut Dei domus esset, in qua ipse spiritaliter habitaret. Bene vero ponit aedificabatur. Jam enim ipsi per considerationem Prophetae domus aedificabatur, quae post longum tempus realiter erat aedificanda. Considerans autem Propheta domus hujus aedificationem futuram, omnes illos qui in domo illa futuri sunt, ad cantandum Deo novum canticum exhortatur. Ut vero canticum hoc cantetur, praedicatores hujus domus praelatos, ut Dei mirabilia gentibus annuntient, ipsasque gentes ut eis obediant admonet, affirmans omnes exsultaturos [Col. 1145C] esse, qui in ea domo aedificati erunt, cum Deus juste mundum judicabit. Hoc autem ea intentione facit, ut omnes ad participationem hujus domus aedificandae, et ad cantandum novum canticum attrahat.

Cantate Domino Christo canticum novum, cantate, inquam, non solummodo Judaei, sed omnis terra, id est omnismodi terreni et Judaei et gentes. Canticum novum dicit illa praecepta, quae non fuerunt data in Veteri Testamento, sed in Novo tantum, in quorum completione Deus velut in cantico delectatur, ut inimicos diligere, terrena spernere, mori pro proximo, et caetera hujusmodi. Unde Dominus in Evangelio dicit: »Mandatum novum do vobis, ut diligatis invicem sicut dilexi vos (Joan. XIII, 34).« Et [Col. 1145D] alibi: »Nisi abundaverit justitia vestra plusquam Scribarum et Pharisaeorum, non intrabitis in regnum coelorum (Matth. V, 20).« Hoc autem quod dicit, cantate Domino canticum novum, idem est ac si diceret: Agite cum delectatione ad honorem Domini novum canticum, scilicet complete praecepta quae ipse in Novo Testamento dabit: et non invite, vel ad favorem hominum, sed cantate, id est cum cantico complete, cum jucunditate scilicet, et hoc Domino, id est ad honorem Domini. Quia autem ter ponit cantate, ad inculcationem facit, ut plus exhortetur, sive ter repetit ad ostensionem Trinitatis. Ac si dicat: Cantate Domino Patri, cantate Domino Filio, cantate Domino Spiritui; et cantando benedicite nomini ejus, id est sublimate et glorificate 384 hoc [Col. 1146A] nomen ejus, quod est Dominus, bene vivendo, et omnia bona opera agendo. Quod est dicere: Bonis operibus insistite, quae causa sint quare nomen Dei a videntibus benedicatur. Sicut enim per male operantes, »nomen Dei inter gentes blasphematur (Rom. II, 24),« ita et per bene agentes exaltatur.

Facit autem apostropham ad praelatos sic: Adhortor omnes qui in domo Dei futuri sunt, tam Judaeos quam gentiles, ad cantandum novum canticum Domino, et benedicendum nomini ejus. Caeterum quia aliter non cantaretur a gentibus hoc canticum, neque nomen Domini benediceretur, vos praedicatores annuntiate salutare, id est salvationem ejus Domini Christi, quomodo videlicet mundum morte sua salvabit. Dico annuntiate, et hoc de die [Col. 1146B] eundo in diem, id est de claritate Novi Testamenti in claritatem Veteris, et de claritate Veteris in claritatem Novi; scilicet sic annuntiate, ut praedicationem vestram, auctoritate utriusque Testamenti confirmetis, proferendo de thesauro cordis nova et vetera (Matth. XIII, 52). Vel eundo de die in diem, id est de una clara virtute et operatione in aliam clariorem virtutem et operationem, ne cum aliis praedicaveritis, ipsi reprobi efficiamini. Vel eundo de die in diem, id est de claritate Patris in claritate Filii, et de claritate Filii in claritatem Patris, ut scilicet per unam, alteram ostendatis. Vel eundo de die in diem ad litteram, scilicet frequenter per singulos dies annuntiate salutare ejus. Annuntiate etiam inter gentes, id est in plenitudine gentium, gloriam [Col. 1146C] ejus, scilicet Domini Christi, id est annuntiate eum gloriosum esse, scilicet annuntiate eum Dominum esse et Deum et omnipotentem, et caetera quae ad ejus gloriam pertinent, et in omnibus populis, id est in plenitudine omnium populorum annuntiate mirabilia ejus, quae in genere humano operabitur. Exponit autem quomodo gloriam ejus annuntient, sic: Dico, annuntiate gloriam ejus, scilicet annuntiate, quoniam ipse qui parvus et quasi servus apud Judaeos videbitur, est Dominus; et non qualiscunque Dominus, sed magnus, cui omnia subdentur. Et qui despicabilis videbitur, laudabilis est, id est laude dignus, et non parum, sed nimis, id est ultra quam omnis creatura posset laudare. Et qui timere videbitur in passione, [Col. 1146D] terribilis erit, id est metuendus ab inimicis, et non parum, sed terribilis super omnes deos, id est plusquam omnes perfecti ab eo deificandi, scilicet cum ipsi potentes sint orationum suarum merito inimicos punire: ideoque terribiles, ipse multo magis ad puniendum potens terribilior est. Ne vero videretur dicere de diis gentium, quae utique laus non esset egregia, remotionem sic facit. Dico eum terribilem super omnes deos, non hoc autem dico de diis gentium; quoniam omnes dii gentium daemonia sunt, ideoque indigna esset hujusmodi comparatio. Daemonia quippe idola gentium ingredientia, responsa dabant, ideoque a gentibus quasi dii colebantur. Addit autem ad aggerationem laudis, Dominus autem coelos fecit. Istud autem pro sed ponitur, et est augmentativum, [Col. 1147A] quod sic adaptatur: Non solummodo terribilior est diis, sed et ipse Dominus omnium existens, fecit ipsos deos coelos, hoc, scilicet quod coeli sunt, id est in sanctitate sublimes, eo faciente per gratiam sunt.

Et exponit etiam quomodo adhortetur praelatos ad annuntiandum mirabilia ejus in populis, sic: Dico, ut annuntietis mirabilia ejus in populis, et ecce mirabilia, quod in conspectu, id est in cognitione ejus, est confessio et pulchritudo et magnificentia, id est confitentes per confessionem, pulchri in innocentia effecti, et sancti in omni virtute, qui magnifici erunt in futuro. Quod est dicere: Hoc annuntiate quod ipsi qui per fidem eum conspicient, confitebuntur peccata sua. Et cum in hoc videantur foedi, per hoc [Col. 1147B] erunt in innocentia pulchri, et in omni virtute sancti, et tandem in futuro erunt in aeterna beatitudine magnifici. Et haec magnificentia et sanctimonia erunt in sanctificatione ejus, id est hoc quod hic sancti erunt et in futuro magnifici, erit eo magnificante, non 385 propter merita ipsorum. Facta exhortatione ad praelatos, ipsas gentes quibus praedicaturi sunt, adhortatur ad obsequendum sic: Dixi adhortatorie praelatis, ut annuntient vobis, o gentes, gloriam et mirabilia Christi. Adhortor quoque vos, o patriae gentium, id est multa et diversa regna gentium, afferte Domino Christo per praedicationem praelatorum gloriam fidei, scilicet glorificate eum fide, et honorem confessionis oris afferte Domino, scilicet ut ore laudem ei confiteamini. »Corde enim (ut Apostolus [Col. 1147C] asserit) creditur ad justitiam, ore autem confessio fit ad salutem (Rom. X, 10).« Et gloriam afferte nomini ejus, bene vivendo: et si necesse fuerit vos pro eo mori, tollite, id est, afferte vos ipsos hostias Deo, moriendo pro eo sicut ipse pro vobis. Juxta quod dicit: »Qui vult venire post me, tollat crucem suam et sequatur me (Matth. XVI, 24).« Dico tollite hostias, et sic introite in atria ejus; introite, scilicet in conformitatem atriorum ejus, id est in conformitatem apostolorum, quorum doctrina itur ad Deum, sicut per atria in domum introitur, ideoque atria dicuntur. Quod est dicere: Vere debetis vos hostias afferre, si oportuerit; nam sic apostolis conformes eritis, alioquin vero nequaquam. Quia [Col. 1147D] vero multi hypocritae et haeretici videntur simulatione in conformitatem atriorum, qui penitus ab Ecclesiae unione discedunt, addit: Et introeundo in atria, adorate, id est recte veneramini Dominum Jesum Christum, persistendo in atrio sancto ejus, id est in vanitate charitatis Ecclesiae, quae est atrium sanctum ejus. »Si enim (testante Apostolo) tradidero corpus meum, ita ut ardeam, charitatem autem non habeam, nihil mihi prodest (I Cor. XIII, 3).« Atrium sane praesens Ecclesia dicitur eo quod per eam ad coelestem Sion intratur, sicut per atrium in domum. Dico ut patriae gentium Deo afferant gloriam et honorem, et non paucae patriae, sed ut universaliter dicam, commoveatur ab errore ad fidem universa terra, id est universimodi terreni. Vel potest [Col. 1148A] optative legi: Dixi ut patriae gentium afferant Deo gloriam fidei, et ita sit: Commoveatur, scilicet universa terra, quae commotio contingat a facie, id est a cognitione ejus Domini Christi. Et postquam, o gentes, commotae eritis, ut et posterae gentes commoveantur, dicite in gentibus, id est annuntiate in plenitudine ipsarum gentium, quia Dominus Chritus regnavit, id est regnum totius mundi sibi acquisivit, calcata morte. Vel dicite in gentibus, id est in infidelibus. Dico quod hoc debetis dicere, quia Dominus regnavit, et inde comprobatur eum regnum sibi acquisivisse.

Etenim correxit orbem terrae, id est perfectionem terrae, scilicet illos quos ex terra fecit orbem, id est perfectos, cum prius essent distorti in vitiis correxit, [Col. 1148B] id est rectos fecit in virtutibus. Qui orbis non commovebitur omnino a perfectione sua, et si secundum quaedam debilia membra commoveatur. Non solum autem dicatis quod regnavit, sed etiam ad hoc ut magis infideles commoveantur dicite, quoniam in fide judicabit populos fidelium, et infidelium in aequitate; bonos salvando, malos autem juste damnando. Et hac consideratione quia judex erit, laetentur coeli, id est praelati qui alios compluunt, ut coeli terram, qui in justo judicio illo remunerabuntur: et exsultet terra, tunc etiam remuneranda. Illi, scilicet exsultent, qui compluti sunt et fructificantes, a similitudine terrae, quae compluta fructificat. Ne vero mare, id est populus amaricans et infidelis, in illo justo judicio propter infidelitatem [Col. 1148C] damnetur, commoveatur mare ab infidelitatis amaricatione ad dulcedinem fidei, et non solummodo aliqua particula illius maris, sed et plenitudino, id est maxima multitudo ejus maris. Et hac securitate hic laetantur omnes caeli et terra, quoniam in futuro gaudebunt campi, et omnia quae in eis sunt, id est gaudebunt perfecti ex Judaeis de hoc quod hic campi erunt, id est culti in fide ad modum camporum, et omnia quae in eis sunt gaudebunt, id est omnes 386 virtutes quae in eis erunt hic, causae erunt quare in futuro gaudebunt.

Non solum autem fideles ex Judaeis gaudebunt, qui recte campi dicuntur; sed et tunc quando campi gaudebunt, gaudebunt quoque omnia, id est omnismodi [Col. 1148D] ligna silvarum, id est gentiles, qui prius incultibiles existentes et agrestes, ut ligna silvarum, fient cultibiles hic per fidem, et fructum dulcem bonorum operum proferentes. Et haec exsultatio continget a facie, id est a cognitione Domini, scilicet ideo gaudebunt, quia hic Deum per fidem et bonam operationem cognoscent. Et ideo quoque exsultabunt, quia venit, id est veniet; veniet, inquam, judicare terram, id est terrenos omnes, tam fideles quam infideles. Exponit autem hoc per partes, sic: Dico quod veniet judicare terram. Judicabit enim orbem terrae, id est illos qui ex terra fient perfecti in aequitate, id est juste retribuendo eis aeternam beatitudinem: et judicabit populos infideles in veritate, id est in vero judicio, damnando eos merito iniquitatis [Col. 1149A] eorum. Hoc autem ideo dicit, ut per hoc illos, qui jam boni sunt, ad melius promoveat, malos vero deterrendo ad fidem, et ad cantandum novum canticum attrahat. Vel a facie, id est a praesentia Domini quem videbunt, quia venit, id est veniet manifestus, et de ejus adventu gaudebunt. Unde legitur: »Tunc videbunt Filium hominis venientem in nube, cum potestate magna et majestate (Luc. XXI, 27).« Et cum de ipsius adventu simpliciter valde possent gaudere, multo magis de hoc gaudebunt, quoniam venit judicare, id est quoniam ad hoc veniet, ut omnes homines judicet.



IN PSALMUM XCVI.

Titulus nonagesimi sexti. Psalmus David, quando terra ejus restituta est. Quod sic exponitur. Psalmus [Col. 1149B] iste est David Christi, completus quando terra ejus restituta est, scilicet prophetia hujus psalmi completa fuit in Christo, vero David, quando terra ejus restituta est, id est quando humanum genus, quod prius existens terra ejus, id est, regnum et possessio ejus ablatum fuit a regimine ejus, per praevaricationem Adae, restitutum fuit ei, ut iterum cederet in regimen ejus per fidem; quod equidem contigit per obedientiam mortis ejus. Quae restitutio regni Christi praefigurata est in David propheta, cui Deus regnum ab inimicis ablatum restituit, inimicis ejus omnibus devictis. Dicitur autem psalmus iste esse Christi, non quod hic Christus loquatur, sed quia Propheta in hoc psalmo agens de Christo, ostendit quomodo [Col. 1149C] sibi regnum in gentibus acquisivit per miracula et doctrinam apostolorum. Et hoc ea intentione facit, ut occasione benignitatis ejus quam ostendit, adhortetur eas, ut malum odiant, et bonum diligant, quandoquidem regnum ejus sunt. Et notandum quod more prophetico quod adhuc futurum est, quasi praeteritum enuntiat, ex certitudine nimia.

Dominus Christus regnavit, id est regnum totius mundi sibi acquiret, calcata morte, et diabolo devicto, ideoque exsultet terra, id est homines gaudeant, jam facti terra ejus fructifera. Quia vero dixerat indeterminate terra, determinat hoc, cum addit: Laetentur insulae multae, id est illam terram dico laetari, quae est multiplex insula. Cum dicit multae, innuit se hoc velle de multis Ecclesiis gentium [Col. 1149D] dicere, quae multae sunt, quantum ad diversitates linguarum, una vero quantum ad fidem. Quae etiam insulae congrue dicuntur, quia a tribulationibus interius et exterius insurgentibus, demergi nequeunt, ad similitudinem insularum, quae a circumquaque instantibus fluctibus non obruuntur. Dico quod sibi regnum acquiret, et hoc per nubes et caligines. Nubes enim et caligo sunt in circuitu, id est in famulatu ejus, ut sibi regnum hoc praepararent: apostoli scilicet dicti nubes eo quod, 387 alios compluerunt: et caligo per emphasim, id est caligine pleni, eo quod arcanis Dei obscurissimis, quantum ad alios non videntes, repleti fuerunt. Unde Apostolus: »Audivi arcana verba, quae non licet homini loqui (II Cor. XII, 4).« Hoc vero quod tali caligine [Col. 1150A] fuere repleti, multum ad regni constitutionem attinuit. Si enim penitus arcanis interius sapientiae carerent, quid praedicandum esset, et quid non, discernere nescirent. Et illae nubes justitia et judicium, id est justi in vita, et judices illius regni, habentes scilicet officium instruendi subjectos, et correctio sedis ejus, id est correctione sua facientes illos, qui per infidelitatem erant distorti, sedem ejus, id est tales in quibus Dominus spiritaliter sedeat. Vel correctio, id est correctores, scilicet si in aliquo distorquentur subditos, qui jam sedes Domini sunt. Cum eos nubes et judicium dicit, officium praedicationis habere ostendit; cum vero caliginem et justitiam vocat, ad officium hoc eos idoneos esse comprobat. Caeterum cum eosdem asserit esse correctionem hujus [Col. 1150B] negotii, in eis esse demonstrat operationem. Et hoc quod correctione sua ejus sedem praeparabunt, non ex ipsis nubibus erit, sed inde hoc continget, quod ignis, id est fervor et illuminatio Spiritus sancti praecedit, id est praecedet in gentibus ante ipsum ante sessionem ejus Domini Christi. Quod est dicere: Per hoc ejus sedes efficientur, quia sancti Spiritus gratia prius in eis adveniet; et ignis ille inflammabit inimicos ejus, id est interius accendet flamma fidei ipsas gentes inimicas per infidelitatem, ut faciat amicas per fidem.

Per hoc autem in eas ignis adveniet, quod alluxerunt fulgura ejus orbi terrae, id est resplendebunt omnibus gentibus habitantibus orbem terrae miracula ejus, quae per apostolos operabitur, dicta fulgura, [Col. 1150C] eo quod videntes se attonitos et stupidos faciant, ad similitudinem fulgurum, oculos hominum suo fulgore tangentium. Et illa fulgura vidit terra, et commota est, id est illa miracula videbunt terreni, et adveniente in eos igne gratiae specialis commovebuntur a terrenitate ad specialitatem. Vel sic: Dico quod nubes erunt correctio sedis Domini, ante ipsum Dominum tamen, id est ante sessionem ejus antea, scilicet quam in eis sedibus factis sedeat, ignis praecedet, id est fervor irae veniet in ipsas gentes, et inflammabit, id est interius accendet inimicos ejus gentiles. Indignabuntur enim de eorum correctione. Et hic ignis non erit in paucis inimicis, sed in circuitu ejus, id est in omnibus demorantibus in circuitu [Col. 1150D] ejus, id est circumquaque ubique terrarum. Sciendum autem quod in circuitu ejus in superior sententia sicut in hac legitur. Dico quod ignis inimicos inflammabit, sed inde non est curandum. Nam fulgura ejus allucebunt omnibus inimicis, existentibus in orbe terrae; et videbit terra, id est populus inimicorum haec miracula et commovebitur. Sententia hujus versus ultimi non mutabitur. Non solum vero plebs commovebitur, sed et montes fluxerunt, id est divites in possessione sublimes fluent a duritia sua, et efficientur molles, id est ad bene operandum habiles. Et hoc continget a facie Domini, id est a cognitione Domini; et non qualiscunque Domini, sed a facie Domini omnis terrae, scilicet quia Dominum totius terrae per fidem cognoscent, a duritia sua diffluent, [Col. 1151A] sicut cera, id est ad comparationem cerae, ad conspectum ignis fluentis. Ut igitur montes fluant a conspectu Domini, annuntiaverunt, id est annuntiabunt coeli, id est praedicatores justitiam ejus Domini, id est hoc annuntiabunt, quod a Domino erit omnis justitia, id est omnis peccatorum remissio et justificatio: et ipsis annuntiantibus omnes, id est omnismodi populi viderunt, id est videbunt fide gloriam ejus, id est eum gloriosum esse, scilicet eum Deum esse credent, et regem et omnipotentem, et caetera quae ad ejus gloriam pertinent. Et quia omnismodi populi fide videbunt, opto et hortor, ut confundantur bona 388 confusione, exemplo populorum credentium omnes qui adorant, id est ut Deos venerantur, sculptilia, idola; et non solum qui adorant, sed et [Col. 1151B] qui gloriantur in simulacris suis, id est in simulacris a se factis, quae adorant. Ac si dicat: Si homines vel cunctas vivas creaturas adorarent, minus miserum esset. Quanto ergo miserius est, simulacrum hominis adorare, praesertim eum adorare, qui simulacrum illud composuit?

Facit autem apostropham ad angelos, concedens ut Deum adorent, non ut angeli egeant adhortatione sua, sed ut bonum votum suum ostendat, et, exemplo angelorum auctorizabili, incredulos ad adorandum Deum attrahat, sic: Dico quod quidam erunt adorantes sculptilia, Deum adorare negligentes. Sed cum hoc homunciones miseri negligant, vos saltem omnes angeli ejus qui valde rationabiles [Col. 1151C] estis, adorate, id est summo et speciali cultu veneramini Dominum Christum. Dico quod populi videbunt gloriam ejus; hoc autem audivit, id est audiet Sion, et laetata est, id est laetabitur. Quia vero Sion ponitur, et pro fidelibus Judaeis et pro infidelibus, determinat de qua Sion dicat, sic: Dico quod laetabitur Sion, et, id est scilicet exsultaverunt filiae Judae, id est exsultabunt de fide populorum filiae confessionis, scilicet fideles primitivi de Judaeis, confessores nominis Dei in manifesto, non deficientes in tribulationibus; qui congrue femininae filiae dicuntur, eo quod in cultu virtutum sint pulcherrimi. Speciosior enim cultus est filiarum quam filiorum. Dicuntur quoque filiae, eo quod habiles sint ad alios in fide generandum, sicut filiae ad filios pariendum. [Col. 1151D] Exsultabunt, inquam, et hoc propter judicia tua, Domine, quia, scilicet judicabis non solum Judaeos, sed et gentes salvare. »Non est enim acceptio personarum apud Deum (Rom. II, 11).« Et merito exsultabunt de judiciis tuis, quoniam tu qui quasi servus videberis es Altissimus, id est Omnipotens dominans super omnem terram, tam super Judaeos quam super gentes, et nimis exaltatus es, id est valde exaltatus eris ab omni gente super omnes deos earum. Quod est dicere: Cum adhuc infideles valde deos suos exaltent, multo magis postquam ad fidem venient exaltabunt te, et corde, et voce, et opere. Vel sic continet: Propter judicia tua exsultabunt filiae Judae; et ecce judicia: Quoniam tu es altissimus Dominus super omnem terram, id est, hoc judicabis ut [Col. 1152A] omnis populus terrae, tam gentilis quam Judaicus, te reputet altissimum Dominum, et exaltet te super omnes Deos. Cum dicit Judaeos fideles de salute gentium exsultare, innuit eorum auctoritate, de gentium salute non esse dubitandum. Unde maxima quaestio in primitiva Ecclesia fuit; et per hoc magis ipsas gentes Deo facit obnoxias. cum de earum salute certas eas faciat.

Nunc tandem ad hoc Propheta venit ad quod intendebat, apostropham sic ad gentes faciens, de quibus in hoc psalmo agit. Dico quod Dominus Jesus sic et sic sibi regnum parabit per nubes, et quia Altissimus est. Ergo gentiles regnum ejus efficiendi, qui diligitis, id est qui diligetis Dominum Christum, veniendo ad fidem, odite malum omne, et vitia, [Col. 1152B] scilicet et mala opera. »Nemo namque potest duobus dominis servire (Luc. XVI, 13).« Et si in odiendo malum, vobis tribulationes occurrerint, constantes estote. Dominus enim Christus custodit, id est custodiet animas servorum suorum, animas vestras, scilicet ne malis timore conformemini; et non solum animas, sed etiam de manu peccatoris persequentis liberavit eos servos, id est liberabit quandoque corpora eorum, et si imprimis aliquantulum affligi sinat. Et si persecutores vitam praesentem abstulerint, non est inde curandum. Nam pro hujus vitae amissione lux aeternae vitae orta est, id est, orietur justo cuique, scilicet ei dabitur in aeterna vita lux nimia divinae contemplationis. Et pro tristitia quam hic patientur, orietur eis in futuro laetitia beatitudinis [Col. 1152C] aeternae. Juxta illud Dominicum: »Beati qui nunc fletis, 389 quia ridebitis (Matth. V, 5).« Ergo quia lux et laetitia justis orietur, nolite in tribulationibus cedere et contristari, sed potius laetamini justi in Domino, id est non in malis, sed in his quae sunt Domini, scilicet in virtutibus et bonis operibus. Et confitemini laudem memoriae sanctificationis ejus, id est laudate eum corde, voce, et opere, de hoc quod memor erit vos sanctificare, qui diu visus est vestrum in incredulitate positorum, et in peccato originali oblitus fuisse



IN PSALMUM XCVII.

Titulus nonagesimi septimi. Psalmus David, Prophetae, adhortantis omnes fideles in tempore plenitudinis [Col. 1152D] futuros, ad cantandum Domino Patri novum canticum, respectu mirabilium beneficiorum, quae per Filium in humano genere facta sunt; quae etiam narrat, ut magis auditores ad Dei laudem attrahat. Et hoc etiam, etsi futurum esset, quasi praeteritum enuntiat, more prophetico.

Cantate, id est cum dilectione exhibete Domino Patri, o vos omnes fideles, canticum novum, id est completionem novorum praeceptorum, in qua delectatur sicut in cantico. Vel cantate ei canticum novum, id est cum jucunditate laudate Dominum nova laude, scilicet de filii ejus morte, de totius mundi reparatione, quod quidem novum est. Et ideo novum canticum cantate, quia mirabilia fecit in humano genere. Et ecce unum mirabile quod fecit, scilicet [Col. 1153A] dextera et brachium sanctum ejus salvavit genus humanum sibi per adoptionem associatum. Dextera Filius dicitur, eo quod per eum omnia Deus Pater operatur; brachium quidem eo quod sit fortitudo Patris. Per eum enim fortiter et non remisse agit. Brachium enim fortissimum membrum corporis est. Hoc autem est ac si diceret: Hoc mirabile Dominus Pater fecit, quod per Filii mortem, genus humanum ab originali crimine salvavit, et sibi per adoptionem adjunxit. Notandum quod cum dicit opera Filii esse Patris, in hoc naturae identitatem ostendit. Et ecce aliud mirabile ut genus humanum salvaretur: Notum fecit Dominus salutare suum, id est salvatorem suum Christum. Quod est dicere: Christum quem obscure prophetae prophetaverant, notum fecit Judaeorum [Col. 1153B] parti salvandae, et fide et ipsa rei evidentia. Repetit autem aequipollenti voce quod dixit notum fecit, ut addat sic: Revelavit, inquam, id est notum fecit Judaeis in conspectu etiam fidei gentium eumdem Salvatorem ponendo. Quod est dicere: Sic eum Judaeis revelavit ut etiam gentes per fidem eumdem conspicere faceret. Dico quod revelavit Salvatorem et Judaeis et gentibus, et sic recordatus est misericordiae suae quantum ad gentes, et veritatis, id est verae promissionis suae domui Israel factae, id est familiae Israel, scilicet Judaeis. Quod est dicere: Ideo notificavit Salvatorem, ut per eum gentibus misereretur, quas diu visus est oblivioni dedisse, et ut veram promissionem suam Judaeis factam compleret. Promiserat enim per Moysen sic: »Prophetam ex fratribus [Col. 1153C] vestris suscitabit vobis Dominus Deus vester (Deut. XVIII, 15),« etc. Quia vero posuerat indefinite revelavit in conspectu gentium, universaliter hoc sic dicit: Dixi quod gentibus revelavit, et non paucis quidem, sed viderunt fide omnes termini terrae, id est omnismodi gentes, habitantes terminos terrae salutare, id est Salvatorem Domini Dei nostri. Et bene ponit nostri, ad auctoritatem. Ac si dicat: Qui non est recens, sed Filius est Dei nostri, id est illius Dei quem nos prophetae colimus.

Vel potest hoc allegorice legi. Dico quod Judaeis et gentibus revelavit, et non omnibus revera revelatus est, sed omnes termini terrae, id est omnes terminantes in se terrenitatem tam Judaei quam gentes, [Col. 1153D] viderunt vera visione fidei salutare Dei nostri. Caeterum priori sententiae 390 ad litteram melius videntur sequentia concordare. Dico quod Christus dextera Dei salvavit genus humanum, et revelatus est et Judaeis et gentibus: et hac occasione jubilate Domino, Christo intensa affectione dilectionis et devotionis omnis terra, id est omnes habitatores terrae; cantate, id est bene de eo cogitate, quod ipsi canticum erit, et exsultate interius bene cogitando de eo, et psallite. Et exponit quomodo jubeat psallere, cum addit: Psallite, inquam, Domino Christo, id est cantate, et hoc in cithara, in cithara, id est in bona operatione membrorum vestrorum, quae mortalia sunt inferioris naturae quam anima, ideoque per citharam accipiuntur, quae ex inferiori sonat, et corio [Col. 1154A] mortuorum animalium supervehitur. Bis autem ponit in cithara, ad inculcationem exhortationis: Psallere quidem Deo in officio membrorum, est manum ad eleemosynam extendere, pedem ad aliquod opus bonum movere, et caetera talia, et psallite ei in voce psalmi, id est bonae operationis, scilicet in voce exteriori concordanti bonae operationi. Quod est dicere: Bene agendo, voce oris alios ab bene agendum exhortemini. Et psallite in tubis ductilibus, id est in officio tubarum ductilium, sic, scilicet ut sitis tubae manifeste praedicantes, ad modum tubae manifeste sonantis. Et non sitis qualescunque tubae, sed ductiles, id est non contracti ictibus tribulationum, sed extensi magis et magis in amplitudinem dilectionis: ad modum tubae ductilis, quae cum fiat ex auro [Col. 1154B] vel argento percutiendo extenditur. Tuba vero ductilis esse Apostolus apparebat, cum diceret: »Quando infirmor, tunc fortior sum et potens (II Cor. XII, 10).« Et psallite in voce tubae corneae, in voce praedicationis procedenti sic ex vobis, ut sitis tuba, id est manifeste praedicantes, et cornea, id est in carne manendo non secundum carnem militantes, ut pro terreno commodo militetis; sed carnalia superexcedite, et ad coelestia spectate, et rigidi in constantia estote, ad similitudinem cornu, quod in carne manens, eamdem carnem excedit, et cum rigidum sit, ad altum tendit.

Hoc autem praemonstratum est in priori populo Judaeorum, qui in diebus festis clangebat tubis ductilibus et corneis. Jubilate, inquam, jubilo devotionis, [Col. 1154C] et hoc in conspectu regis Domini, id est ideo quia meruistis esse in conspectu fidei illius qui rex est et Dominus, de cujus conspectu valde jubilandum est. Quia vero posset objici, vere non jubilabunt, quia non poterunt, propter maris motionem, addit: Dico jubilate, et si mare motum fuerit contra vos, quae curae? moveatur satis per tribulationes mare, id est populus amaricans et non parva pars maris, sed plenitudo, id est multitudo ejus maris. Ne vero intelligeremus mare ad litteram, addit ut determinet, scilicet orbis terrarum moveatur. Ne vero ipsum orbem immobilem accipiamus, adhuc determinat. Et, id est scilicet illi moveantur infideles qui habitant in eo orbe. Hoc autem neque optatio est neque concessio, [Col. 1154D] sed sarcasmos, id est hostilis irrisio. Dico moveantur, quod equidem curandum non est. Licet enim moveantur, flumina tamen, id est fideles qui a fonte Christi prodeuntes non deficiunt sicut flumina, a fonte quolibet orta indesinenter fluunt, plaudent manu, id est conjungent hic cum laetitia bona opera sua, et hoc simul, id est cum concordia. Quod est dicere: concordanter et exsultanter bene operabuntur. Et per hoc innuit quod propter commotionem non cessabunt interius a jubilatione, qui exterius impediri non poterunt ab operatione. Plaudere quidem est ex laetitia cum impetu manus conjungere. Dico quod flumina plaudent et ipsa eadem existentia montes, id est sublimia in virtutibus, exsultabunt in futuro, quae exsultatio continget a conspectu Domini, id est a [Col. 1155A] praesentis visione Christi. Et vere eum conspicient corporaliter, quia ipse 391 venit, id est veniet corporaliter judicare terram, id est omnes homines. Et tunc quidem judicabit orbem terrae, id est perfectos, in justitia, remunerando eos, et populos, infideles, in aequitate juste damnando.



IN PSALMUM XCVIII.

Psalmi nonagesimi octavi titulus. Psalmus David prophetae, agentis contra infideles Judaeos irascentes de regno Christi, ostendens iram eorum inutilem et injustam. Inutilem quidem, quoniam nihil regno ejus ira eorum nocebit, cum sedeat super Cherubim et regnet jam in Sion, et in populis gentium. Injustam vero, cum adversus eum moveantur qui non est recens Deus, sed quem coluerunt Moyses, et Aaron [Col. 1155B] et Samuel, et cuncti qui apud Judaeos habentur auctorizabiles. Hoc autem ea intentione facit, ut eos ab hac ira revocet, tum quia injusta est, tum quia inutilis, et sic ad confitendum Deo Christo invitet. Agit autem more prophetico de futuro, per tempus praeteritum.

Dominus Christus regnavit, id est regnum sibi obtinuit, calcata morte, et inde irascantur quantum velint populi Judaeorum increduli. Hoc autem non dicit ad optationem, sed ad ipsorum irrisionem. Ac si diceret: Populi quidem irascuntur de ipsius regno, sed quae cura? irascantur quantum velint, ipse tamen regnat, et sine fine regnabit. Dominus, inquam, qui sedet super Cherubim, id est qui dominatur sublimibus spiritibus Cherubim, manens in [Col. 1155C] eis secundum subtilitatem divinae contemplationis. Moveatur igitur terra, id est ipsi populi Judaeorum terreni, secundum terrenitatem inquietentur adversus eum; non tamen ejus regnum, eorum adversatio poterit abolere, cum adeo potens sit, quod sedeat super Cherubim. Ostendit igitur in quibus regnet sic: Dico terra moveatur. Ipse tamen Dominus Christus magnus reputatur in Sion, id est fideles ex Judaeis, qui jam sunt Sion, magnum regem eum esse cognoscunt, et excelsus est, id est omnipotens super omnes populos, fideles ex gentibus, id est gentes eum cognoscunt omnipotentem et super eas regnantem. Quia dixerat irascantur, ne videretur hoc optative dixisse, addit: Quamvis dixerim irascantur populi, tamen potius opto, Domine, confiteantur nomini tuo [Col. 1155D] magno, quod est Dominus, scilicet desistant ab hac ira, et fidem habentes honorent te laude, quia vocaris eorum Dominus; et necessarium est, quoniam hoc nomen terribile est, id est metuendum impiis, et sanctum, id est amabile, jucundum bonis. Audiendo enim eum esse Dominum omnium, de nequitia sua metuunt impii damnationem; justi vero de justitia sua remunerationem exspectant. Sanctum pro amabili ponitur, eo quod illud omne quod sanctum est dignum est amari. Dico confiteantur, id est laudent et honorent nomen tuum, et quia honor tui, regis diligit, id est exigit judicium, id est confessionem peccatorum, scilicet ut se ipsos judicent peccatores, et de peccatis poeniteant. Aliter enim non recte [Col. 1156A] Deum honorarent. De hoc vero judicio sunt ipsi inexcusabiles. Tu enim, nisi ipsi duritia incredulitatis obstiterint, parasti, id est parabis, per gratiam, directiones, scilicet tu eos qui per infidelitatem sunt distorti, directos facies.

Exponit ergo quas directiones in eis parabit, cum addit: Scilicet tu fecisti, id est facies in eis factis Jacob, id est luctatoribus per inoperantem gratiam, judicium, ut se reos in conscientia judicent, et postea justitiam, ut in virtutibus et operibus justificentur. Vel ostensio a simili sic esse potest: Dico quod honor regis diliget judicium, quod quidem judicium nisi ipsi repugnaverint, in eis per gratiam parabis. Et inde hoc comprobatur, quia tu jam in multis aliis factis Sion parasti directiones 392 cum distorti [Col. 1156B] essent, scilicet tu fecisti in eis judicium et justitiam. Facta optatione ad eosdem de quibus optavit. Apostropham exhortationis sic facit. Opto quidem, o Judaei increduli, ut Deum bona confessione exaltetis, et videte ut sic faciatis. Exaltate, scilicet fide, et devotione, et opere Dominum Christum non recentem Deum, sed existentem Deum nostrum, qui prophetae sumus. Quia vero dixerat Deum, ne videretur velle ut tantum ejus divinitas exaltaretur, addit: Et adorate, id est summo cultu veneramini, scabellum pedum ejus, id est corpus ejus, quoniam sanctum est in omni perfectione. Sedes quidem divinitatis, anima dicitur; scabellum vero pedum, ejus corpus, quia cum in utroque deitas spiritualiter inhabitet, superior tamen in dignitate est anima, [Col. 1156C] corpus autem inferius. Sicut sedes alicujus superior est, et scabellum inferius, cum in utroque sessor inhabitet. Et bene scabellum pedum dicit, ut innuat ibi divinitatis esse habitationem, a similitudine sedentis qui super scabellum illud existit ubi pedes tenet. Unde Dominus in Evangelio. »Nolite, inquit, jurare per coelum, quia Dei sedes est; neque per terram, quia scabellum pedum ejus est (Matth. V, 35).« Quid ergo per coelum competentius, quam anima Domini Jesu, omnem supercoelestem creaturam dignitate superexcellens, accipitur? per terram vero caro ejus terrena recte designatur. Quapropter etiam, dum oramus, terram osculamur in signo carnis Christi, quae de terra creata fuit.

Quoniam autem Dominum Christum Deum asseruerat, [Col. 1156D] hoc auctoritate Moysi et caeterorum confirmat, sic: Adhortor vos ut Deum exaltetis quod utique faciendum est. Dignus enim est exaltatione, cum recens Deus non sit. Nam Moyses et Aaron, quos auctorizabiles habetis, fuerunt in sacerdotibus, id est in numero sacerdotum ejus. Cum dicit in sacerdotibus, multos eum habuisse sacerdotes innuit. Notandum autem Moysen non fuisse sacerdotem, sed ideo in sacerdotum numero ponitur, quia pro populo sacrificasse legitur et orasse, quod ad sacerdotes quidem attinebat. Et Samuel, propheta contemporaneus meus, non parvae auctoritatis apud vos existens, est inter eos, id est in numero eorum, qui invocant nomen ejus, quod est Dominus, id est qui [Col. 1157A] in puritate fidei eum Dominum vocant. Ne vero objiceretur quae cura, si eum invocaverunt, quia forsitan decepti fuerunt, addit: Invocabant Christum, inquam, Dominum, et ipse, qui simplex homo videtur vobis et impotens, exaudiebat eos Moysen et Aaron, ut impetrarent, et loquebatur eis in columna nubis, id est in officio columnae nubis, vel existens in columna nubis, qui tamen erat ubique, non localiter. Legitur enim Dominus eis ad ostium tabernaculi de columna nubis locutus fuisse (Exod. XXXIII, 9), quae eos ab aestu diei refrigerabat. Utrum autem per angelos, an quolibet alio modo locutus eis fuerit, certum non habetur. Per columnam nubis congrue Christi humanitas praesignabatur, quae nobis ab incentivis vitiorum refrigerium contulit, per [Col. 1157B] quam nobis divinitas locuta esse creditur, Apostolo dicente sic: »Multifarie multisque modis olim Deus loquens patribus in prophetis novissime locutus est nobis in filio (Hebr. I, 1).«

Convenienter etiam humanitas columna dicitur, eo quod admodum columnae firmissimum sit fidei nostrae sustentaculum. Dico quod loquebatur ad eos. Ipsi vero custodiebant credulitate testimonia ejus, id est firmas promissiones ejus, post longum tempus futuras, quas eis cum juramento testabatur, et custodiebant per completionem praeceptum omne ejus testimonio quod superius dixit. Dico Deus exaudiebat eos, et etiam inde mihi testis es quia verum dico. Tu enim, Domine Christe Deus noster, non recens exaudiebas eos, et tu propitius fuisti eis, remittendo [Col. 1157C] peccata. Ne vero objiceretur: Ideo propitius fuit, 393 quia ulcisci non potuit, addit: Et licet in omnibus peccatis remittendis esses propitius, tamen fuisti ulciscens in omnes adinventiones eorum, id est omnia peccata eorum quae non ex te habuerunt, sed ipsi invenerunt, ultus es per hoc quod eos in terram promissionis non permisisti introire. Per hoc autem innuit, omnia peccata vel hic vel in futuro esse punienda. Hic quidem, per compunctionem et carnis multimodam afflictionem; in futuro vero, per aeternam damnationem. Et per hoc incredulos quidem deterret. Auctoritate Moysi et caeterorum apposita, exhortationem repetit sic. O Judaei increduli, dixi quod Moyses et Aaron Dominum Christum coluerunt, [Col. 1157D] ideoque eorum auctoritate convicti, exaltate fide, ore, et opere Dominum Christum Deum vestrum, non recentem. Ne vero videretur humanitatem removere, addit: Et adorate, id est supremo cultu veneremini eum in monte sancto ejus, id est in adoratione humanitatis, quae est mons sanctus in omni bonitate. Quod est dicere: Venerando humanitatem, veneremini deitatem. Aliter enim non procederet. Necesse est autem ut montem ejus adoretis, quoniam sanctus ille mons est, Dominus Deus noster. Quod est dicere: Ideo est humanitas adoranda quoniam deitas et humanitas sunt una eademque persona.



IN PSALMUM XCIX.

Psalmi nonagesimi noni titulus. In confessione Psalmus David. Quod sic exponitur. Psalmus iste est [Col. 1158A] David prophetae factus in confessione, id est in exhortatione confessionis divinae laudis. Et bene quidem dicitur psalmus in confessione. In hoc enim psalmo Propheta omnes homines ad Domini laudem confitendam invitat quandoquidem, ut in superiori psalmo ostensum est, jam sibi regnum obtinuit.

Jubilate Domino, omnis terra. Quasi dicat: Quandoquidem Dominus Christus regnavit, vos omnes populi terrae, tam Judaei quam gentes, jubilate illi Domino interiori jubilo intensae devotionis. Et quia solum jubilare non sufficit, servite eidem Domino complendo quod praecipit; et hoc non inviti ut prior populus Judaeorum fecit, et sicut adhuc mundanis dominis servitur cum tristitia, sed in laetitia. Illi etenim servire, est regnare. Non sic autem dico [Col. 1158B] in laetitia servite, ut exterius laetitia simuletur, interius autem tristitia habeatur, sed existentes in exsultatione, id est in laetitia, introite secretum conscientiae vestrae. Quod est dicere: Interius laetitiam illam habete. Unde Dominus in Evangelio. »Cum oraveris, intra in cubiculum tuum (Matth. VI, 6),« scilicet in conscientiam. In exsultatione dico habita in conspectu ejus, id est in beneplacentia ejus. Quod est dicere: Quae laetitia interior bene placebit Deo, aliter enim non placeret. Et serviendo in laetitia, scitote quoniam Dominus Jesus ipse est Deus, qui simpliciter homo visus est incredulis. Et inde Deus comprobabitur, quoniam ipse fecit, id est creavit nos, et sic quod ipsi non creavimus nos. Quod dicit, non ipsi nos, ad determinationem primae creationis [Col. 1158C] ponit, in qua nihil operamur. In secunda enim creatione, cum a Dei gratia in sanctitate creamur, nosmetipsos per liberum arbitrium in eadem sanctitate creamus. Et etiam scitote quoniam sumus populus ejus, et oves pascuae ejus. Quod est dicere. Hoc quod sumus populus, id est rationabiles per eum sumus. Populum enim dicimus, non collectionem irrationabilium animalium, sed rationabilium. Et hoc quod sumus oves, id est simplices a malo sicut oves, per eum est, et sumus oves pascuae ejus, quas scilicet ipse pascit et terreno cibo et spirituali.

Et ideo vos omnes homines existentes in confessione laudis 394 ejus, introire portas ejus, id est conformitatem apostolorum et prophetarum, qui [Col. 1158D] portae sunt per doctrinam per quas ad eum introimus. Quod est dicere: Laudate eum ore, fide et opere, ad conformitatem prophetarum et apostolorum. Et introite atria ejus, id est amplitudinem charitatis, quae per atria designatur, eo quod ampla sint. Et postquam in atriis fueritis, nolite deficere, sed confitemini illi in hymnis, id est laudate illum in gratiarum actionibus, nihil vobis ascribentes, sed quidquid boni in vobis est, ei attribuentes. Vel sic: In confessione peccatorum existentes introire portas ejus, id est initia accessus ejus. Quod est dicere: Per peccatorum confessionem accedite ad eum; a similitudine illius, qui ad domum accedens, prius portas ingreditur. »Initium enim sapientiae timor Domini (Psal. CX, 10).« Per timorem enim, venitur [Col. 1159A] ad confessionem. Et postquam portas introieritis, facti atria ejus, in quibus spiritualiter inhabitet, id est ampli in charitate et omni virtute, ad similitudinem atriorum, confitemini illi in hymnis, id est laudate illum in gratiarum actionibus. Et laudate nomen ejus, quod est Dominus. Quod est dicere: Non sit vobis odiosum, sed laudabile, quod Dominus vocatur, quoniam, licet sit Dominus, et potestatem habeat opprimendi, tamen suavis est. Et in hoc scilicet suavis, quoniam misericordia ejus, quam generi humano exhibet indulgendo, duratura est in aeternum, et veritas ejus, id est vera promissio justitiae ejus, qua promisit eum qui justus est adhuc esse hic justificandum, et in futuro esse remunerandum, duratura est usque in generationem ultimam hujus [Col. 1159B] vitae, usque ad quam semper justos magis justificabit et usque in generationem, id est usque in generationem in die judicii futuram, in qua eosdem justos digne remunerabit.



IN PSALMUM C.

Psalmi centesimi titulus. Psalmus David prophetae, ostendentis quam innocenter et juste se habuerit in sua praelatione. Et hoc non dicit intentione jactantiae, sed ad instructionem praelatorum, ut exemplo ejus, et ipsi se innocenter habeant, et juste in sua praelatione vivant.

Misericordiam et judicium tibi attribuens cantabo, id est cum delectatione, hoc aliis annuntiabo, Domine Jesu Christe. Ac si dicat: Multi praelati te solummodo [Col. 1159C] misericordem considerantes, non justum judicem, et peccata punientem, non puniendo subditos, eorum peccatis consentiunt, quae jam ipsimet operantur. At ego sic te reputans misericordem, ut etiam cognoscam esse castum judicem, hoc aliis ad instructionem cantabo, id est cum cantico aliis annuntiabo. Et non solum hoc cantabo, sed etiam psallam, id est bene operabor. Et existens in via immaculata, id est in innocentia, quae via erit ad vitam, per hoc intelligam, quando venies ad me, in futuro per remunerationem. Ac si diceret: Non hic remunerari exspectabo, sed in futuro propter bonam operationem. Juxta illud: »Et ad eum veniemus, et mansionem apud eum faciemus (Joan. XIV, 23).« [Col. 1159D] Vel sic psallam, id est bene operabor, et in via immaculata, id est in innocentia existens intelligam, id est intellectum rationabilem habebo, quid sit agendum et quid fugiendum, et hoc erit, quando venies ad me, non localiter, sed per inoperantem gratiam. Quod est dicere: per hoc psallam et intelligam, quod in me venies. Ostendit autem se prius innocentiam habuisse sic: Dixi: Cantabo misericordiam et judicium, et quando haec cantare disposui, ego jam existens in innocentia cordis mei, id est in innocentia bonae cogitationis, non solummodo innocentia bonae 395 operationis perambulabam, id est valde promovebar in ipsa innocentia. Innocentia dico ad instructionem proposita, in medio domus meae, id est in manifesto familiae meae. Quod est dicere: [Col. 1160A] Quam innocentiam propalavi ad hoc ut familiae meae darem exemplum innocentiae.

Ostensa innocentia quantum in se, ostendit quoque alterius injustitiae se non consensisse sic. Non solum in innocentia perambulam, sed etiam non proponebam ante oculos meos interiores, rem injustam, id est injustam operationem alterius. Quod est dicere: non placebat mihi alterius injusta operatio, imo etiam odivi facientem praevaricationes, id est injustas operationes. Nam injusta operatio, mandati Dei praevaricatio est, ideoque odio habenda. Non solum vero non consensi pravae alterius operationi, sed etiam quod majus est non adhaesit mihi per consensum cor pravum, id est prava voluntas alterius. Quod est dicere: Si alicujus comperi pravam voluntatem, [Col. 1160B] non adhaesit mihi, ut ei consentirem. Et non solum hoc erat de extraneis, sed et si quis mihi familiaris a bona voluntate mea, per malam voluntatem declinaret, non solummodo eum odio habebam, sed et non cognoscebam, id est sic me adversus eum habui, aspere redarguendo, quasi eum non cognoscerem. Non tantummodo vero odio habebam magnas praevaricationes facientes, sed quod parvum videtur, licet magnum sit, detrahentem proximo suo, et non publice, sed secreto, quod levius, non solummodo odio habebam, sed quod majus est, persequebar, aliquando puniendo, aliquando redarguendo. Et etiam oculo existentem superbo odiebam, non solum superbo actione, scilicet illum qui etsi superbe non operaretur, tamen superbus in oculorum respectu [Col. 1160C] notabatur. In oculis enim aliquando superbia cognoscitur. Et etiam odio habebam existentem insatiabili corde, id est avarum qui nunquam census copia saturatur, vel invidum qui nunquam alterius malis satiatur. Et non solum eum odio habebam, sed et cum hoc non edebam corporaliter. Et per hoc innuit quia nullam cum eo habebat conversationem. Unde Dominus in Evangelio: »Qui amat patrem suum et matrem plusquam me, non est me dignus (Matth. X, 37).«

Dico quod superbo oculo et insatiabili corde, cum hoc non edebam. Caeterum, quia non sufficit malos odio habere, nisi etiam boni diligantur, oculi mei interiores, id est respectus beneplacentiae meae, sunt [Col. 1160D] ad fideles terrae, id est regni mei. Quod est dicere: Fideles et boni regni mei mihi placent, ut non privem eos honore praelationis, sed ut sedeant, id est maneant mecum in regno. Quod est dicere: Fideles praelati mihi placent, ut nullatenus honore privati mecum regnent. Dico quod oculi mei sunt ad fideles terrae, et hoc jandiu fuit quod ambulans, id est perseverans in via immaculata, id est in innocentia, hic mihi ministrabat in administratione reipublicae, scilicet illum qui erat innocens, constitui ministrum meum, ut sub me existendo minoribus fideliter praesideret. Dico quod existentem superbo oculo odio habebam, et adhuc odio habebo; ille enim qui facit superbiam, id est superbam actionem unquam, non habitabit in medio domus meae, id est non dominabitur [Col. 1161A] familiae, a similitudine praelatorum, in medio domus existentium. Vel, non habitabit in medio domus meae, id est, non manifestabitur in communitate familiae meae. Quod est dicere: Nullus superbus erit unquam mihi familiaris. Et ille, qui loquitur iniqua, id est adulationes, non direxit unquam se, id est non fecit adulando se beneplacitum in conspectu oculorum meorum interiorum. Quod est dicere: Nullus adulationibus suis considerationi rationis meae placuit, sicut de more mundanis dominis placent adulatores. Linguae enim adulantium alligant animas in peccatis. 396 Dixi quod detrahentem et existentem superbo oculo, et insatiabili corde persequebar, et, ut universaliter dicam, ego existens in matutino, id est in claritate innocentiae et perfectionis [Col. 1161B] omnimodae interficiebam, id est interficere desiderabam omnes peccatores terrae, id est regni mei secundum quod peccatores erant. Et hoc ideo, ut disperderem de civitate, id est de populo Domini cui ego praesidebam, omnes operantes iniquitatem. Quod est dicere: Sic eos interficere desiderabam ut nullus eorum in populo Domini manens operaretur iniquitatem, sed omnis iniquitas esset in eis destructa, et bonitas aedificata. Notandum sane, cum dicit: Persequebar detrahentem, et cum hoc non edebam, et peccatores interficiebam, convenientius imperfectum quam praeteritum posuisse. Per hoc enim innuit se jam diu incoepisse, et nondum finisse, sed adhuc in hoc eodem persistere.



IN PSALMUM CI.
[Col. 1161C]

Psalmi centesimi primi Titulus. Oratio pauperis cum anxius fuerit, et coram Domino effunderit precem suam. Quod sic exponitur: Psalmus iste est oratio pauperis, id est in hoc psalmo orat Christus, pauper pro nobis factus, cum dives esset, ut per ejus paupertatem divites efficeremur (II Cor. VIII, 9). Ostendit autem in psalmo paupertatem suam, ubi dicit: Dies mei sicut umbra, etc. Dico quod oratio haec est pauperis Christi, facta cum hoc esset, quod fuerit anxius, id est sollicitus de perditione generis humani, et cum hoc esset quod effuderit, id est quod cognoverit se effusurum hanc precem suam coram Domino Patre, id est in beneplacentia Domini Patris. Quod est dicere: Ideo hanc orationem fecit, [Col. 1161D] quia sollicitus erat de defectu et perditione generis humani, et quia cognovit placere Domino Patri, ut hanc precem pro salute hominum effunderet. Notandum quod ibi se innuit anxium de salute hominum esse, cum sic pro eis orat, quasi pro se. Ibi vero hanc orationem Domino placere innuit, ubi in sequentibus enuntiat futuram esse hominum reparationem, pro qua in principio psalmi orat. Ea vero intentione pro eis orat, et beneficium reparationis hominum enuntiat, ut hac occasione devotos et benevolos eos qui per eum reparati sunt faciat, et per illam devotionem perveniant ad aeternam salvationem.

Domine Pater, exaudi orationem meam ut impetrem. Quae oratio non est remissa, sed est clamor [Col. 1162A] intensus recta et intensa devotione factus. Et iste clamor meus ad te veniat, id est non patiatur repulsam, sed ad effectum perducatur, admissa a te, a similitudine legatorum, qui in thalamum Domiin admittuntur. Exponit ergo quid oret, cum addit: Non avertas, etc. Quod sic exponitur. Dico exaudi clamorem orationis meae, quae oratio talis est. Scilicet oro ne avertas in futuro faciem tuam, id est praesentiam cognitionis tui a me, id est a meis, scilicet permitte eos in futuro ad beatitudinem cognitionis tui pervenire. Et ut facies tua in futuro ab eis non avertatur in hoc mundo, in quacunque die tribulor inclina ad me aurem tuam, id est in quocunque tempore mei interius tribulabuntur a peccatis suis, inclina eis aurem tuam, id est fac eis condescendere [Col. 1162B] misericordiam tuam, ut eos de hac tribulatione eripias, a similitudine medici, aurem aegroto inclinantis. Et bene ponit in quacunque die propter temporis diversitatem, ac si dicat: Cum in diverso tempore sint tribulandi, in quocunque tempore tribulabuntur, aurem eis pie inclina. Dico inclina ad meos aurem. Mei enim te in tribulationibus suis invocabunt, id est orabunt et voce et devotione. Et in quacunque die invocavero te, id est in quocunque tempore tribulationis, mei orabunt te, exaudi me, id est meos ut impetrent, et hoc velociter, id est indilate, in hac vita, scilicet ubi tempus est exauditionis. In futuro enim nullus exaudietur. Hoc autem idem est in sententia quod inclina aurem, nisi quia addit velociter, 397 et in quacunque die invocavero [Col. 1162C] te. Et est ex affectione nimia repetitum. Oro ne avertas ab eis in futuro faciem, et ut eis aurem inclines, ut de tribulatione eruantur.

Non solum autem hoc oro, sed et oro ut in immortalitem reducantur, quia defecerunt sicut fumus dies mei, id est dies vitae meorum cito defectibiles facti sunt per Adam, ad modum fumi, cito deficientis. Et etiam oro ut ossa meorum corroborentur. Nam ossa mea, id est intellectualitas et liberum arbitrium quae sunt ossa, id est fortiores partes animae, meorum aruerunt, sicut cremium, id est vim suam per originale peccatum amiserunt, ad similitudinem cremii, in frixorio positi, et arendo vim pinguedinis suae amittentis. Et vere defectibiles dies habent, et [Col. 1162D] ossa arentia. Nam percussus sum ut fenum, id est mei a te percussi et multati, poena peccati sunt facti defectibiles ut fenum, quod cito a virore deficit, et cor meum aruit, id est ossa cordis meorum aruerunt. Quod est dicere: Per hoc defectibilis est facta vita meorum, et ossa eorum interiora debilitata, quia eos percussisti mortalitate et excaecatione. Et non immerito sunt percussi, sed ideo quia oblitus sum comedere panem meum, id est mei obliti sunt comedere panem suum, scilicet obliti fuerunt in Adam refici pane suo; id est obedientia divini praecepti, quae eis esset panis salutaris. Quod est dicere: Merito inobedientiae eorum, sunt a te percussi. Et illa oblivio comedendi panem contigit a voce gemitus mei, id est meorum. Dixit enim diabolus deceptorie: [Col. 1163A] »Si comederitis, eritis sicut dii (Gen. III, 5).« Quod est dicere: Ideo panem comedere sunt obliti, quia deceptoria vox diaboli eos decepit, per quam ad defectum devenerunt unde saepissime gemunt. Notandum quod, cum eos merito negligentiae suae dicit esse percussos, ex hoc magis sibi reddit obnoxios, cum pro eis oret tantopere, qui percussi sunt merito suae inobedientiae. Cum autem per vocem diabolicae suggestionis eos peccasse ostendit, locum eis veniae facit. Si enim sine suggestione aliqua peccassent, indigni veniae penitus essent, quemadmodum diabolus veniae locum amisit, quoniam ex sola superbia peccavit. Dico quod oblivio contigit a voce diaboli, per quam vocem quoniam ei obedivere mei, os meum, id est rationabilitas meorum, quae est os [Col. 1163B] animae, adhaesit per consensum carni meae, id est carnalitati meorum. Quod est dicere: Hoc illa vox effecit, ut meorum intellectualitas a sensualitate superata sit. Hoc autem idem est quod superius dixerat, aruit cor meum, sed ex nimia, quam pro suis habet, anxietate est repetitum, ut citius hujusce rei salvationem impetret.

Ostensa percussione, et merito percussionis suorum ut veniam eis citius impetret, enuntiat quatenus pro eorum reparatione sit passurus, et resurrecturus, et in coelum ascensurus, sic. Oro ut orationem pro miseria meorum factam exaudias, quae quidem exaudienda est, ut ipsi reparentur. Nam ut ipsi reparentur, similis factus sum pelicano solitudinis, id est pelicano habitanti in solitudine. Nam sicut pelicanus [Col. 1163C] avis est solitaria, sic et ego solitarius existo, dum solus in immunitate peccati persisto. Vel solitarius sum, solitarie de Virgine natus. Nulli enim alii contigit de virgine nasci. Sive etiam solitarius, solus scilicet per me resurrecturus. Nullus enim alius per se resurrexit, vel resurrecturus est. Unde alibi Psalmista: »Inter mortuos liber (Psal. LXXXVII, 6).« Similis quoque fiam pelicano, in sanguinis effusione, et in filiorum vivificatione. Pelicanus enim pullos suos, eo quod eum in faciem percutiunt, a physiologis dicitur interficere. Deinde autem eorum morte anxius, sanguinem sui lateris super eos effundendo reviviscere facit. Sic et Christus filios suos, scilicet omne genus humanum mortalitate damnavit, eo quod eum in faciem percusserunt, id est per inobedientiam [Col. 1163D] Adae nimis offenderunt, more eorum qui quoslibet in facie percutiunt. Postea quidem eorum morti compatiens, eos iterum sui sanguinis effusione 398 vivificavit. Non solum autem ero pelicano similis in sanguinis effusione, sed et ero sicut nycticorax, id est similis ero nycticoraci in morte. Sicut enim nycticorax avis, quae vulgo dicitur noctis corvus, nocte volat, ita ego in morte manebo, et hoc quod ero nycticoraci similis continget in domicilio, et per domicilium, scilicet per superbiam Judaeorum, quae congrue per domicilium accipitur propter sublimitatem. Domicilium enim vocatur proprie tectum domus, quod superius est in domo. Et dicitur domicilium, quasi domus supercilium.

[Col. 1164A] Notandum quod, cum per Judaeorum superbiam se interficiendum innuit, in hoc magis sibi obnoxios reddit, cum eorum partem ostendat postea per se salvandam, quamvis eum injuste morti dederint. Vel ero sicut nycticorax in domicilio habitans, sicut enim nycticorax avis nocturna in domicilio habitat, sic et ego per tres dies passionis meae, in domicilio conversabor, id est in superba potestate Judaeorum, quae propter sublimitatem arrogantiae per domicilium intelligitur, quod superius est in domo. Unde Dominus in Evangelio. »Sicut fuit Jonas in ventre ceti tribus diebus et tribus noctibus, sic erit Filius hominis tribus diebus et tribus noctibus in corde terrae (Matth. XII, 40),« in potestate voluntatis terrenorum Judaeorum, scilicet. In alia translatione [Col. 1164B] habetur in parietinis. Parietina vero domus parietes aedificiorum dicimus semirutos, et destructos. Unde etiam per parietina Judaei Christi occisores accipiuntur, qui, cum Dei aedificium esse debuissent, per superbiam et caetera peccata sua sese destruxerunt. Dixi quod pro reparatione meorum similis fiam pelicano, et etiam pro hac eadem causa vigilavi, id est a morte die tertia evigilabo, et post factus sum, id est fiam sicut passer solitarius in tecto nidificans, scilicet ero similis passeri solitario in tecto nidificanti. Sicut enim passer, relicto caeterarum avium consortio, solitarie in tecto conversatur, sic et ego, relicto corporaliter apostolorum consortio, coelos ascendens cum Patre, regnum solitarium obtinebo. Non solum autem paravi, pro meorum reparatione [Col. 1164C] me assimilare pelicano et nycticoraci, et passeri, sed etiam quoniam me ad hoc paravi, jam pro eorum reparatione patiebar, quod tota die, id est jugiter exprobrabant mihi inimici mei Judaei. Et etiam hoc patiebar, quod illi inimicorum qui laudabant me, simulatorie dicendo: »Magister, scimus quia verax es (Matth. XXII, 16),« etc., jurabant adversum me, id est conjurationem faciebant adversum me, quomodo possent me laude sua decipere. Exponit ergo quare sibi exprobrabant, cum addit: Inde mihi exprobrabant, unde laudandus eram, quia scilicet manducabam, id est mihi incorporabam per doctrinam cinerem, id est peccatores poenitentes, tanquam panem, id est sicut discipulos meos. Vel sic: Quia jam mihi erant panis, id est jucunda refectio. Quod [Col. 1164D] est dicere: Ideo me improperio dignum esse reputabant, quia sicut justos ita et peccatores poenitentes mihi attrahebam; qui per cinerem intelliguntur, eo quod poenitentes solebant cinerem super caput ponere, quod signum erat tristitiae. Et miscebam in familiaritate mea potum meum, id est justos qui erant jucundus calix meus, cum fletu, id est cum peccatoribus poenitendo flentibus. Quod est dicere: Et justos et peccatores familiaritati meae mistim adjungebam. Hoc autem est quod et cinerem tanquam panem manducabam, alia similitudine ad inculcationem dictum.

Posset quaeri: Unde eis tanta excaecatio ut sic tibi exprobrarent? Ad quod sic respondet: Hoc contigit [Col. 1165A] a facie, id est a praesentia, irae, id est parvae poenae peccati, et, indignationis tuae, id est magnae poenae a te mihi datae. Ira et indignatio pro poena ponuntur, eo quod poenae causa soleant esse. Quod est dicere: Quia me videbant majorem et minorem poenam peccati Adae in corpore ferre, solum hominem existimantes, mihi improperare 399 non dubitabant. »Si enim cognovissent, nunquam Dominum gloriae crucifixissent (I Cor, II, 8).« Et vere et indignatio et ita tua sunt in me. Quia licet fueris me elevans, id est exaltans in innocentia, tamen allisisti me, id est laesisti. Ecce quomodo allisisti: Hoc modo, scilicet quoniam dies mei sicut umbra declinaverunt, id est dies vitae defectibiles facti sunt ad modum umbrae cito transeuntis, [Col. 1165B] ut cito transeam de aetate in aetatem, quae poena tamen minor est quam passio angustiarum. Et hoc modo quoque me allisisti, quod ego arui sicut fenum, scilicet non solummodo membra mea aruerunt, sed ego in propria persona arescibilis factus sum ad similitudinem feni, quae poena major est quam dierum defectibilitas. Sicut enim fenum cito arescit per secessionem a virore, sic ego secundum humanitatem per assiduas passiones arescibilis factus sum a virore impassibilitatis, quam homines per Adam amiserunt. Per declinationem dierum mortalitatem, per ariditatem autem innuit passibilitatem. Vel sic legitur a facie, etc. Dixi quod mihi inimici mei exprobrabant, ideo quod cinerem tanquam panem manducabam, et haec impietas eis contingebat [Col. 1165C] a facie irae, id est a praesentia irae tuae, quae eos excaecaverat. Et non parvae irae, sed indignationis, id est nimiae irae. In Hebraeo habetur furoris. Et ideo adhuc mihi exprobrant, quia videbant quod tu elevans allisisti me. Haec et caetera non mutantur.

Facta oratione de reparatione suorum, ipsam eorum reparationem sic enuntiat per eum futuram, ut eos magis reddat obnoxios. Mei facti sunt defectibiles sicut fumus, et ossa eorum aruerunt, et ego pro eorum reparatione declinabiles dies habeo, et sicut fenum areo: Tu autem. Domine Pater, in aeternum permanes, id est et Dominus es, et omnipotens et aeternus. Ideoque potes mihi, et meis immortalitatem et impassibilitatem restituere. Nisi enim Dominus [Col. 1165D] et aeternus esses, nequaquam hujus rei potentiam haberes. Notandum quippe quod, cum eum Dominum et aeternum esse dicit, eumdem potentem esse ad dandam immortalitatem et impassibilitatem innuit, et per hoc immortalitatem et impassibilitatem sibi et suis promeretur. Dico quod Dominus es et aeternus, ideoque potens aeternitatem nobis donare. Non solum autem hujus rei possibilitatem habes, sed et memoriale tuum, id est misericordia tua quae memoriale dicitur, eo quod digna est memoria hominum, vel per quam memor eris salutis hominum, erit in generatione hac, et usque in generationem ultimam, id est omnibus generationibus hominum. Quod est dicere: In omnibus hujus mundi generationibus misericordia tua hominibus exhibebitur, vel [Col. 1166A] in generatione et generationem, id est in aeternum. Quia vero obscure dixerat, memoriale, exponit hoc addendo sic: Vere memoriale tuum erit in omnibus generationibus.

Tu enim qui diu visus es jacens, et salutem hominum negligens, exsurgens ad salvationem Misereberis Sion, id est parti Judaeorum salvandae, remittendo ei peccata per poenitentiam et fidem, quia jam venit tempus miserendi ejus, scilicet tempus plenitudinis, quod ab aeterno disposuisti, ut in eo ejus Sion miserearis: Quia venit, inquam, tempus miserendi. Hoc autem repetit ex nimia affectione salvationis suorum. Et per hoc misereberis, quoniam servis tuis, discipulis meis placuerunt, id est placebunt lapides ejus, Sion, id est Scripturae prophetarum, [Col. 1166B] qui fuerunt lapides, id est per doctrinam fuerunt lapides fundamenti, in quorum doctrina Ecclesia primitiva fundaretur, et ipsi servi apostoli doctrina lapidum Sion imbuti, miserebuntur terrae ejus Sion, id est illorum miserebuntur qui adhuc terra sunt in Judaico populo, id est terreni; vel terra, id est cultibiles, ut terra doctrinae semen in corde recipientes, miserebuntur, scilicet terrae ei doctrinam obscurissimam prophetarum 400 aperiendo, et per hoc ad fidem, et ad baptismi gratiam eam adducendo; et iste versus totus est ac si sic diceret: Per apostolos Judaici populi misereberis; per apostolos dico, qui eum testimonio prophetarum ad fidem vocabunt. Non solum vero Judaeorum miserebitur, vocando eos [Col. 1166C] ad fidem, sed et gentes per misericordiae eorum doctrinam ad fidem vocatae timebunt casto timore nomen tuum, Domine, scilicet venerabuntur fide et opere, et ore te, quem Dominum vocabunt, et non solum plebs, sed et omnes, id est omnismodi reges terrae, casto timore timebunt gloriam tuam, id est gloriosum, et hoc ideo, quia per praedicationem apostolorum testimonia prophetarum, et baptismi sacramentum; Dominus qui solus dat incrementum (I Cor. III, 7), aedificavit, id est aedificabit, praeteritum pro futuro propter certitudinem prophetiae, aedificabit, dico, ex vivis lapidibus, Sion, id est Ecclesiam, quae in Sion per Christi praedicationem, miraculorum operationem, et Spiritus sancti missionem initium habuit; et ipse Dominus qui de sui natura [Col. 1166D] est invisibilis, videbitur visibilis in gloria sua, id est in Filio, qui est sapientia et gloria Patris, sicut scriptum est. Quia filius sapiens est gloria patris (Prov. X, 1). Videbitur dico in filio qui ait: »Qui videt me, videt et Patrem (Joan. XIV, 9),« tunc scilicet, »cum venerit in majestate sua, et Patris et sanctorum angelorum (Matth. XXV, 31).« »Tunc, inquam, videbit eum omnis oculus, et qui eum pupugerunt (Apoc. II, 7).« Ideo autem ipse Dominus Ecclesiam aedificavit, et Filium suum in carne visibilem tradidit.

Quia respexit non arrogantiam superbientium Judaeorum, qui in lege gloriabantur, credentes per eam justificari. Sed in orationem humilium patriarcharum [Col. 1167A] scilicet, prophetarum, et aliorum fidelium, qui Spiritu S. pleni, ejus adventum in carne credebant, sperabant et desiderabant, et in suis orationibus humiliter requirebant; ut ad reparandam humanam naturam in mundum veniret, mortis vincula solveret, et vitae aditum, quem primi parentis culpa clauserat, aperiret, dicentes: »Utinam dirumperes coelos et descenderes (Isa. LXIV, 1).« »Emitte Agnum, Domine, dominatorem terrae (Isa. XVI, 1).« »Mitte, Domine, quem missurus es (Exod. IV, 13).« »Domine, inclina coelos tuos et descende (II Reg. XXII, 10).« »Veniens veni et noli tardare (Habac. II, 3).« »Ostende nobis misericordiam tuam, et salutare tuum da nobis (Psal. LXXXIV, 8),« et his similia. In istorum itaque orationem respexit, et non [Col. 1167B] sprevit precem eorum, quia eum in quem credebant, quem sperabant, et quem in suis orationibus cum tanto desiderio requirebant, misit, et eis qui deprecabantur, indulsit. Et quia haec quae dicta sunt quod scilicet respexit Deus in orationem humilium per ejus incarnationem, quod aedificavit Ecclesiam per ejus praedicationem et passionem, et quod videndus est, in gloria post futuram resurrectionem, magna sunt et memoratu digna; ne per ingratitudinem oblivioni mandentur, scribantur ad perpetuam rei memoriam in generatione altera, id est ad utilitatem alterius generationis, quae tunc successura erat perversae generationi Judaeorum: cui Dominus ait: Generatio incredula, quandiu apud vos ero, quandiu vos patiar (Marc. IX, 19); ad utilitatem scilicet [Col. 1167C] generationis Christianae de qua sequitur: et populus gentilis prius peccatis mortuus, qui creabitur per lavacrum regenerationis, ut nova sit creatura, laudabit Dominum, novo cantico, propter novum hominem, qui datus est mundo, eum corde credendo, ore laudando, et operibus confitendo. Haec, inquam, generatio laudabit Dominum, quia ipse Dominus qui »alta a longe cognoscit (Psal. CXXXVII, 6),« non solum Judaeos qui prope esse videbantur, sed etiam gentiles prospexit, id est de procul aspexit: de excelso scilicet sancto suo, dum per ejus incarnationem visitavit nos oriens ex alto, quod evidentius exponit, cum subjungit: Dominus de coelo in terram aspexit, dum de regalibus sedibus in uterum Virginis [Col. 1167D] venit (Sap. XVIII, 15). Haec est enim incorrupta terra illa, cui benedixit Dominus, ab omni propterea peccati contagione libera, per quam vitae viam agnovimus, et promissam veritatem accepimus. Quae quia digna fuit, Dominus de coelo in terram aspexit.

Sed ad quid? Ut audiret, inquam, gemitus conpeditorum, 401 id est gemebundas preces eorum, qui pro peccato primi parentis in inferno compediti, tenebantur vinculis tenebrarum; quos Christus in triduo ad inferna descendens, solutis mortis vinculis liberavit. Vel ut audiret gemitus compeditorum, id est eorum, qui a diabolo tenebantur compediti consuetudine peccandi. Ad hoc enim specialiter Christus venit in mundum, ut mortuos liberaret ab inferis, [Col. 1168A] et ut vivos solveret a peccatis. Unde sequitur, et solveret filios interemptorum, id est primorum parentum, qui fuerunt interemptores, et interempti, quia causam interemptionis, id est originale peccatum ad filios transmiserunt. Sicut dicit Apostolus: Quia per unum hominem, id est per Adam et Evam qui sunt duo in carne una (Gen. II, 24), mors introivit in orbem terrarum (Rom. V, 12). Et ideo Dominus de coelo in terram aspexit, ut imitatores eorum qui fraude diaboli sunt perempti, a paternis erroribus liberaret. Ad hoc scilicet ut annuntient in Sion, id est in Ecclesia militante, nomen Domini, quod est super omne nomen admirabile (Philip. II, 9), nec est aliud nomen sub coelo, in quo nos oporteat salvos fieri (Act. IV, 12); et ut annuntient: Dico, [Col. 1168B] laudem ejus, Domini scilicet in Hierusalem, id est in Ecclesia triumphante. Ideo autem dicit nomen ejus in Sion annuntiandum, et laudem ejus in Hierusalem, quia Sion speculatio, Hierusalem visio pacis interpretatur. In praesenti autem Ecclesia, Deum videmus per speculum et in aenigmate. In coelesti vero videbimus eum sicuti est. Nunc cognoscimus ex parte. Tunc autem cognoscemus sicut et cogniti sumus (I Cor. XIII, 9, 12). In praesenti virtutem divini nominis speculantes intelligimus, in futuro laudis ejus praeconia pacem videntes attollemus.

Non solum autem praedicta fecit ut annuntietur in Sion nomen Domini, et laus ejus in Hierusalem, verum etiam in conveniendo populos Judaicum, scilicet et gentilem, in unum cultum scilicet et unam fidem, ut sit [Col. 1168C] »unum ovile et unus pastor (Joan. X, 16).« Sicut »unus Deus, una fides, unum baptisma (Ephes. IV, 5), et in conveniendo etiam reges terrae, non solum eos qui populis praesunt, sed etiam eos qui seipsos et suos affectus et animi motus bene regunt: ut serviant Domino, illi scilicet de quo scriptum est: »Dominum Deum tuum adorabis, et illi soli servies (Deut. VI, 13),« cui servire, regnare; et: qui habet in vestimento et in femore ejus scriptum: Rex regum et Dominus dominantium (Apoc. XIX, 16).« His itaque beneficiis Ecclesia provocata, et in amorem aeternitatis accensa, respondit, non tam voce quam corde, non tam verbo quam desiderio, non tam lingua quam vita, ei Domino, scilicet gratulando [Col. 1168D] et obsequendo praeceptis ejus in via virtutis suae, id est in illis qui jam sunt, viam virtutis suae et perfectionis aggressi postulans, et implorans ingenti desiderio aestuando, ut indicet ei utrum sit post paucos ad coelestis beatitudinis patriam perventura, dicens paucitatem dierum meorum nuntia mihi, id est indica mihi utrum ego paucis diebus debeam in hoc peregrinationis exsilio manere. »Cupio enim dissolvi et esse cum Christo (Philip. I, 23),« et ad regnum coeleste pervenire desidero, jugiter orans ut adveniat regnum tuum (Matth. VI, 10). Ne quis autem putaret quod, propter paucitatem dierum quam optat ante finem saeculi, esset Ecclesia finienda, subjunxit, et ait: Ne revoces me in dimidio dierum meorum, id est ante finem saeculi, [Col. 1169A] quod est tempus statutum durationis Ecclesiae, cum promiserit Christus fidelibus suis, quod cum eis esset cunctis diebus usque ad consummationem saeculi (Matth. XXVIII, 20). Tempus autem medium est, quod inter duo consistit extrema, inter finem scilicet praesentis saeculi, et initium futuri. Non igitur ideo desidero paucitatem dierum, ut ante finem saeculi esse desinam, sed ut finis saeculi appropinquet. Et ut sim tecum in annis aeternitatis, quoniam in generationem et generationem anni tui, qui nunquam deficiunt, quia nec principium habent neque finem, ubi nihil mutabile, nihil praeteritum, nihil futurum, et ubi sancti perpetua cum Domino jucunditate gaudebunt.

Haec, inquam, sunt, quae in militante 402 Ecclesia [Col. 1169B] Christianus populus tibi respondebit, et hoc non ex se erit, sed ex te; tu enim fundasti terram in initio, id est minores illius populi qui erunt responsuri, terram tuam fundabis, et firmos facies in constantia per initium, id est per me qui sum initium et finis omnium. Et coeli, id est altiores et digniores illius populi, hoc quod erunt coeli, erunt opera manuum tuarum, id est operationes gratiae tuae scilicet hoc quod coeli erunt, erit per operationes gratiarum tuarum. Et necesse est ut ipsi coeli tibi respondeant. Ipsi enim coeli peribunt corporea morte, vel respondeant vel non, ac si diceret: Cum ipsi sint necessario perituri, insani essent si hanc vitam perituram pro te amittere dubitarent. Dico quod ipsi peribunt, tu autem, id est sed tu permanes [Col. 1169C] in aeternum. Ideoque potes ei aeternitatem dare. Quod eum aeternum dicit, ad hoc facit, ut eos magis ad respondendum alliciat. Dico quod ipsi peribunt, et non pauci, sed omnes veterascent sicut vestimentum, scilicet sic paulatim inveterando deficient, ut vestimentum quod inveteratur, et ad defectum pervenit, et ideo adhuc necesse est ut tibi respondeant, quia si hoc fecerint, eos existentes veterascibiles, et defectibiles, sicut opertorium aliquod, mutabis in futuro de defectibilitate in aeternitatem, et sic, id est per te mutabuntur. Aliter enim non mutarentur. Mutabuntur idem est quod et mutabis eos; sed ideo est repetitum, ut innuat quia per se mutari non possunt. Dico quod ipsi mutabuntur; [Col. 1169D] tu autem, id est sed tu idem ipse es, id est incommutabilis es. Ideoque potes eos facere incommutabiles, et non ad horam es incommutabilis; sed anni tui deficient, id est aeterni sunt. Hoc autem superius dixit, ubi dixit: Tu autem permanes, sed repetit ut sic addat. Dico quod anni tui non deficient: quos annos habitabunt, id est obtinebunt filii, id est bona opera servorum tuorum, quae ex se parient more filiorum, quod est dicere: Bona opera causae erunt, quare servi tui annos tuos obtinebunt. Et ut possint per bona opera habitare, semen eorum dirigetur, id est ipsa opera quae hic seminant dirigentur de bono in melius semper, donec perveniant in saeculum futurum. Hoc autem quod filios servorum habitare dicit, praefiguratum per Judaeos de Aegypto [Col. 1170A] egressos, quorum filii terram promissionis habitaverunt, quam nunquam habitassent, nisi a Moyse, et a caeteris ductoribus directi fuissent.



IN PSALMUM CII.

Titulus centesimi secundi. Psalmus ipsi David attribuendus, id est Christo, non quod hic Christus agat, sed quoniam unusquisque fidelis qui hic agens inducitur, exhortatur animam suam ad benedicendum Deo bona devotione, contuitu beneficiorum, quae hic fidelibus dat, et in futuro daturus est, quae etiam ostendit. Et hoc ea intentione facit, ut exemplo sui alios ad benedicendum Deo impellat. Et bene superiori psalmo subjungitur, ut ideo sese ad Christo benedicendum adhortetur, quoniam in superiori [Col. 1170B] psalmo eum de salute suorum satagentem audivit.

Benedic, anima mea, Domino, Christo, ac si diceret: Quandoquidem, ut in superiori psalmo ostensum est, pro te oravit et mortalis factus est, et tibi benedixit, dum te sua morte reparavit, o anima mea, benedic ei, id est magnifica eum interiori devotione. Non dicit de anima, quin et corpus benedicere debeat laude vocis exterioris, sed ubi anima vere Deum benedixit, non est dubium corporis benedictionem, si oportuerit esse. Et non sic anima mea benedicat, ut in aliqua virium suarum repugnet, sed omnia quae intra me sunt, id est et sensualitas mea et intellectualitas, et liberum arbitrium, et omnes vires, quae sunt in anima mea benedicite nomini sancto ejus, quod est Dominus; ac si dicat: Exaltate eum ipsi in omnibus [Col. 1170C] obediendo, et hoc contuitu nominis sancti ejus scilicet quia Dominus et Omnipotens dicitur, quod nomen sanctum est, id est amabile. Repetit autem ut addat sic: Benedic, inquam, anima mea, Domino Christo, et ut materiam habeas ei semper benedicendi, noli oblivisci 403 omnes retributiones ejus, id est memoriae commenda beneficia, quae tibi jam retribuit, et in futuro retribuet; licet eum graviter offenderis, et pro offensis juste posset aeternam damnationem retribuere. Exponit igitur has retributiones, sic: Retributiones ejus dico, qui propitiatur omnibus iniquitatibus tuis, et originalibus et actualibus, remittendo eas, et iniquitatibus remissis sanat etiam infirmitates tuas, id est debilitates, quas habes ad [Col. 1170D] bene operandum ex pravis consuetudinibus peccandi. Postquam enim aliquis a peccato cessat, ex ipsis peccatorum consuetudinibus ad bene operandum debilis est, et ignavus more infirmi, qui postquam diuturnam infirmitatem evaserit, longo tempore debilis est ad operandum. Quas debilitates Deus paulatim sanat, cum ad bonorum operum consuetudinem eos habiles faciat. Et qui Dominus etiam redimit, id est redimet pretio mortis suae vitam tuam de interitu, id est ne sit obnoxia aeterno interitui damnandorum. Et sciendum quod omnes semel in cruce positus redemit, sed cum dicitur quod nunc redimit aut redimet, idem est ac si diceret: Per pretium redemptionis, quod jam dedit, salvandos, et in praesenti statu cum moriantur, et [Col. 1171A] alios in futuro cum morientur, ab interitu aeterno eripit, et eripiet, ne in aeterna morte cruciatus vivant cum damnandis. Et qui Deus coronat, id est coronabit te corona beatitudinis aeternae. Et hoc in misericordia, id est per misericordiam naturalem, et in miserationibus, id est per miserationes saeculi coronabit te propter bona opera quae agis, quae sunt miserationes ejus, id est beneficia misericordiae ejus. Beneficia quippe misericordiae ejus sunt, quod hic quilibet bona opera agit.

Et qui Dominus replet, id est replebit in bonis aeternis dandis, desiderium tuum, quod habes aeternorum bonorum, hoc quod est determinatio, inquantum eum coronabit, ac si dicat: Ideo te coronabit aeternis bonis, ut cum ea valde desideres, et [Col. 1171B] ipse tuum desiderium illis bonis valde replebit, ut possis dicere: Satis est. Et ita coronabit quod juventus tua, quam hic habes in baptismate, per peccatorum remissionem renovabitur, id est rursus innovabitur in futuro per gloriam et impassibilitatem, ut juventus aquilae renovatur, quod est dicere: Sicut aquila cum ex juventute in senectutem transiens, nimis debilis efficitur, eo quod, superiori parte rostri nimis crescente, non potest comedere, postea vero ejusdem rostri superfluitatem collisione lapidis frangens, rursus priscum comedendi usum recipit, et sic juvenescit; non secundum annorum paucitatem, sed secundum pristinam corporis fortitudinem. Sic, et tu anima, quae per Adam ex juventute aeternae beatitudinis in senectutem peccandi [Col. 1171C] et passibilitatis devenisti, etiam ex parte in baptismo juvenis facta es, per peccatorum scilicet remissionem, et virtutum reparationem. Multo magis in futuro juvenis fies, cum adjungendo te Christo, qui firmus lapis est, vetustae passibilitatis et ignorantiae quam habes ex Adam superfluitatem depones; et tunc tandem pane salutari divinae contemplationis reficieris, qua ad praesens causa supradictae vetustatis ad plenum non reficeris. Ideoque adhuc inveterascis et debilitaris. Unde legitur: »Ecce nova facio omnia (Apoc. XXI, 5).«

Quoniam autem dixerat animam suam esse replendam aeternis bonis, quae nondum apparent, et posset ab aliquo dubitari an illa daturus esset, eum ea [Col. 1171D] revera esse daturum comprobare intendit, evidentia Horum beneficiorum quae jam contulit, sic: Dixi quod replebit me et caeteros justos bonis, immortalitate scilicet et impassibilitate, et immunitate peccati; et verum est. Nisi enim illis bonis nos repleret, vere in perpetuum nobis iratus esset. Sed non in perpetuum irascetur, id est non semper exercebit in nos iram, id est vindictam originalis peccati, scilicet mortalitatem et passibilitatem, sed quandoque faciet immortales et impassibiles. Neque in aeternum comminabitur nobis per Scripturas, ut a peccatis cessemus, sicut modo nobis peccantibus 404 comminatur; sed reducet nos ad tantam perfectionem ne peccemus ultra, neque comminari nobis eum oporteat.

[Col. 1172A] Et inde hoc comprobatur quod in perpetuum non irascetur, quia hic est Dominus suis faciens misericordias, id est impendens justis beneficia misericordiae suae, scilicet peccatorum remissionem, et virtutum et operum bonorum justificationem, quae superfluo faceret, si in perpetuum irasciturus esset. Et inde adhuc comprobatur, quod suis omnibus injuriam in hac vita pro eo patientibus facit hoc judicium, scilicet hoc judicat ut injuriam patiantur, quod utique miserrimum esset, si eis in perpetuum irasciturus esset. Unde Apostolus: »Si in hac vita tantum in Christo sperantes sumus, miserabiliores sumus omnibus hominibus (I Cor. XV, 19).« Non solum autem per haec quae modo dixi hoc comprobatur, quae scilicet ipse Dominus in novo populo [Col. 1172B] operatur, sed et per ea quae priori populo operatus est, scilicet per hoc quod notas fecit pridem Moysi legifero vias suas, id est praecepta sua, et per Moysen notas filiis Israel fecit voluntates suas, id est praecepta sua: quod inutiliter fecisset, si in perpetuum irasciturus esset. Repetit enim aequipollenti voce quod dixit: faciens misericordias, cum dicit miserator, ut addat sic. Miserator, inquam, est, id est faciens misericordias, et misericors est Dominus in natura; et longanimis est, id est patiens longo animo peccantes. Dico, misericors et non utcunque, sed multum misericors, unde palam est quod non in perpetuum irascetur. Ad quod enim valerent ejus misericordia et longanimitas, si in perpetuum esset ejus ira duratura. Et inde quoque comprobatur, [Col. 1172C] quia non secundum peccata nostra fecit nobis retributionem justae damnationis: neque secundum iniquitates nostras actuales retribuit nobis damnationem; sed remisit iniquitates omnes et peccata: quod utique esset infructuosum, si duratura esset ejus ira in perpetuum. Et inde quoque comprobatur, quoniam secundum altitudinem coeli a terra corroboravit, id est robustam fecit misericordiam suam, id est beneficium misericordiae suae, super nos caste timentes se. Sicut ad terrae comparationem coelum dignum est et sublime, sicut et misericordia de hoc quod prius indigni eramus et dejecti, dignos et sublimes in innocentia fecit; quod utique fecisset inutiliter, nisi iram suam remissurus esset. Et etiam [Col. 1172D] inde comprobatur, quia longe fecit a nobis iniquitates nostras, id est excaecationem interiorem, quae in nobis erat causa iniquitatum nostrarum, et illuminavit interius gratia speciali.

Et in tantum longe fecit a nobis illuminatis excaecationem iniquitatum, quantum distat ortus solis ab occidente, id est ab occasu solis. Per ortum solis lux accipitur, eo quod hunc ortum lux sequitur. Tenebrae vero per occasum, eo quod eum tenebrae sequantur. Et est ac si dicat: In quantum lux distat a tenebris: non autem dico localiter, sed naturaliter, in tantum prius, et nos caecos a nobismetipsis nunc illuminatis differre fecit. Quod utique duceretur in irritum, si irasciturus esset in perpetuum, inde quoque comprobatur, [Col. 1173A] quia quomodo miseretur pater filiorum, dum eos videt errantes, ut ad viam rectitudinis revocet, flagellando paterna affectione castigat, ita misertus est Dominus nobis timentibus se, castigando pie per flagella tribulationum, quod aeque pro nihilo fieret, nisi ira ejus aliquando finienda esset. Et ideo misertus est: quoniam ipse, qui in flagellando videtur severus, tamen miserendo cognovit figmentum nostrum, id est cognovit nos esse terrenos et fragiles, ut figmentum figuli. Exponit autem quomodo figmentum sumus, cum addit, scilicet qui visus est diu nos oblivioni dedisse, recordatus est quoniam pulvis sumus, id est terreni et faciles ad peccandum; et quantum ad nos steriles a bono, sicut pulvis qui terra est, et motu facilis, et fruge sterilis. Et recordatus [Col. 1173B] est quomodo omnis homo cito transitorius et defectibilis est sicut fenum, »quod hodie est, et cras in clibanum mittitur (Matth. VI, 30).« Et ita est sicut fenum quod dies ejus, id est vita ejus sic efflorebit, id est deflorebit, scilicet ex floriditate ad marciditatem cito perveniet, sicut flos agri, qui cito marcescit, et bene quidem addit agri. Citius 405 quippe flos agri marcescit qui secatur et eradicatur, dum ager aratur quasi flos horti vel prati, quando avellitur. Et etiam recordatus est quoniam spiritus, id est voluntas cordis eorum in illo, id est quantum est in fragilitate illius pertransibit cito de bono ad malum. Et sic transibit, quod non subsistit, id est non absistet, scilicet non cessabit pertransire, postquam [Col. 1173C] semel pertransibit, sed semper de malo ad pejus pertransibit. Et postquam pertransibit, per se non cognoscet amplius locum suum, scilicet non cognoscet statum innocentiae a quo pertransibit ut post ad eum per se valeat redire. Dico quod quantum ad fragilitatem illius pertransibit, et non cognoscet; sed quantum ad misericordiam Domini ipsi pie auxiliantis cognoscet et revertetur ad innocentiae statum. Et hoc est quod aequipollenter dicit. Misericordia autem Domini, etc., ac si diceret: Quantum ad se nemo pertransiens revertetur, sed misericordia Domini est super nos, caste timentes eum, scilicet est in superiori nostro, scilicet in rationalitate nostra, ut postquam transierimus, nos reverti faciat per poenitentiam et satisfactionem. Misericordia dico operans [Col. 1173D] in hominibus ab aeterno et usque in aeternum, id est a primo justo usque ad ultimum justum. Juxta quod ipse promittit in Evangelio suis, dicens: »Ecce ego vobiscum sum omnibus diebus usque ad consummationem saeculi (Matt. XXVIII, 20).« Non solum autem misericordia est super timentes, sed et justitia illius, scilicet ut »qui justus est justificetur adhuc (Apoc. XXII, 11),« impendetur his qui servant testamentum, id est legem ejus nobis scilicet, quod est dicere: Non solum in timentibus misericordia ejus operabitur, sed et justitia, ut justificati magis justificentur. Justitia ejus dico non solum operatura in praesentibus justis, sed pertingens usque in novissimos filios filiorum, id est usque in novissimam progeniem justorum. Exponit autem quomodo servant [Col. 1174A] testamentum ejus, sic: Dico his qui servant testamentum ejus, et hoc modo quidem servant: Memores sunt mandatorum ejus, non ea negligenter oblivioni dantes, promovendo etiam se, ad facienduea. Non enim sufficeret esse memores, nisi eorumdem completores. Et hoc non habent a se quod sunt memores et complentes, sed a Deo. Dominus enim Pater paravit in eis sedem, id est habitationem suam et hoc in coelo, id est per coelum, per Christum, scilicet inde habeant hoc quod sunt memores et complentes, quia sedes Dei per Christum sunt effecti; vel sic et per hoc sunt memores, quia Dominus Christus in coelo, id est in illis factis coelum sublimitate et dignitate vitae, paravit sedem suam, quod est dicere: Prius fecit eos coelum, et sic sedem [Col. 1174B] suam effecit. Non solum autem in quibusdam sedet, sed regnum ipsius omnibus dominabitur, id est ipse qui rex est, omnibus illis qui in coelo sunt dominabitur, et semper dominabitur bene regendo eos.

Ostensis beneficiis, quorum contuitu adhortatus est animam suam ad benedicendum Deo, ad exhortationem revertitur, sic: Dixi ut anima mea benedicat Dominum, contuitu retributionis ejus, quas ostendi. Non solum autem haec beneficia mihi sint materia Domino benedicendi, sed etiam benedicite Domino in me omnes angeli ejus, id est vos omnes apostoli existentes angeli, id est nuntii ejus benedicite Domino, id est estote mihi materia benedicendi [Col. 1174C] Domino, scilicet ut contuitu dignitatis vestrae, magnificem Dominum, qui vos adeo dignos fecit et sublimes. Determinat autem de quibus angelis dicat, cum addit: Angeli ejus, inquam, existentes, potentes virtute, id est miraculis, qui facitis verbum ejus, qui completis praecepta ejus, promovendo etiam vos ad audiendam vocem sermonum ejus, id est ad hoc ut alios audire faciatis vocem vestrae praedicationis, repraesentantem sermones ejus Domini. Et vos etiam omnes virtutes ejus supercoelestes, benedicite Domino in me, estote mihi contemplanti naturam dignitatis vestrae, materia benedicendi Domino. In Hebraeo habetur omnes exercitus ejus. Vos virtutes dico, existentes ministri ejus qui facitis voluntates ejus, vobis injunctas. Unde Apostolus: »Nonne omnes sunt [Col. 1174D] administratorii spiritus (Hebr. I, 14), etc. Non tantum vero angeli et virtutes, materia mihi sint benedicendi Domino, 406 sed ut universaliter dicam vos omnia opera ejus, benedicite Domino, id est estote mihi materia benedicendi Domino. Et non solum, anima, benedicas Domino, contuitu bonorum quae ipse operatur, sed etiam benedic, o anima mea, Domino, in omni loco dominationis ejus, id est consideratione omnis loci dominationis ejus, scilicet omnis status dominationis ejus, tam in bonis quam in malis; quod est dicere: Considera qualiter non solummodo dominatur bonis, ut in bonum cedant, sed etiam malis, ut ad quamlibet utilitatem suorum deveniant. Et hac consideratione benedic Domino qui hanc mirabilem habet potentiam.



IN PSALMUM CIII.
[Col. 1175A]

Psalmi centesimi tertii titulus. Psalmus ipsi David, id est Christo attribuendus Non quod hic ipse Christus loquatur, sed quia Propheta, in hoc psalmo agens occasione instruendi alios ad benedicendum Domino, animam suam ad Dominum Christum benedicendum exhortatur, contuitu illorum quae magnifice est operaturus et per se et per suos; quae ipse ample exponit, et contuitu potentiae ejus mirabilis, quam in sequentibus demonstrat.

Benedic, anima mea, Domino, Christo, id est magnifica et exalta eum intensa devotione et affectione. Facit autem ad eum apostropham ex affectione nimia, sic: Vere dignum est ut anima mea tibi benedicat: nam, o Domine Deus meus, id est tu Christe, [Col. 1175B] quem ego Propheta Dominum meum et Deum meum reputo, quem Judaei increduli solum hominem esse sunt dicturi, magnificatus es vehementer, id est magnificatus eris nimis in mirabilibus, quae in tuis operaberis. Et ecce in his mirabilibus magnificatus eris, scilicet in hoc quod confessionem et decorem induisti, scilicet indues confitentes foeditatem peccatorum suorum, et per hoc decoros futuros in innocentia et virtutibus. Quod est dicere: Conjunges tibi apostolos, quos facies interius decoros; per hoc quod foeditate peccatorum humiliter confitebuntur, quibus ornaberis, quasi corpus indumento. Unde per Prophetam dicitur: »Vivit Dominus quia his omnibus vestieris (Isai. XLIX, 18).« Et eris amictus lumine, sicut vestimento, scilicet circumornaberis [Col. 1175C] eisdem apostolis, qui erunt lumen subditis per doctrinam, sicut corpus circumornatur pretioso vestimento, quo est amictum. Dicuntur etiam lumen per emphasim, eo quod valde fuerint interius a gratia coelesti illuminati, et hoc erunt interius illuminati, quoniam tu eris eis extendens coelum sicut pellem, scilicet doctrinam prophetarum, quae coelum dicitur, et propter sui dignitatem; et ideo quia quemadmodum coeli ipsae doctrinae celant arcana, extendens eis ad modum pellis involutae quae extenditur. Quod est dicere: Per hoc eos interius illuminabis, quod eis prophetias reserabis, quae latentes sunt et quasi involutae. Ad similitudidem pellis involutae, quae cum in se quaedam habeat [Col. 1175D] latentia, per omnia manifestatur, dum extenditur. Dico quod magnificatus eris: tu dico qui tegis, id est qui proteges aquis, id est multiformi gratia Spiritus sancti, qua fideles sicut aquis reficiuntur, superiora ejus coeli, id est charitatem erga Deum, et erga proximum quae est superiora et digniora praecepta in illo coelo, id est in illa prophetarum doctrina, ac si dicat: Ut eosdem apostolos, foeditatem suam confessuros, facias decoros, et eos proteges et munies per gratiam specialem, ne in aliquo deficiant. Vel sic. Extendens coelum sicut pellem hoc non mutatur, et vere magnificatus eris, qui legis, id est qui obscuras, ut rem tectam superiora ejus coeli, id est superficiem litteraturae prophetiarum; aquis, id est spiritalibus sententiis, quibus fideles in anima reficiuntur, [Col. 1176A] ac si dicat: Licet litterae superficies illarum prophetiarum sit aquis tecta, id est spiritalibus sententiis referta et obscurata, tamen ipsas prophetias apostolis extendes et reserabis. Superiora recte superficies litteraturae dicuntur, eo quod citius videntur quam sententiae quae in eis continentur, sicut superiores cujuslibet rei partes citius videntur, quam illae quae 407 interius latent; prophetiae vero dicuntur et series litterae, et verba quae in littera colliguntur, et sententiae.

Et vere magnificatus eris, qui ponis nubem, id est pones eosdem praedicatores, ad modum nubium alios compluentes, quos confitentes et decoros superius dixi; ascensum tuum, non per quos ascendas, sed per quorum doctrinam alii ad te ascendant. Quod [Col. 1176B] est dicere: Illos apostolos adeo dignos facies et sublimes ut eorum exemplo et doctrina, alii ad tui notitiam ascendant. Et licet per eos ad te fiat ascensus, tu tamen magnificatus eris, qui ambulas, id est ambulabis non localiter, sed spiritaliter, super pennas ventorum, id est super agiles et subtiles considerationes spiritalium virorum, qui venti dicuntur, eo quod spiritales sint, sicut ventus, licet corporeus, tamen incorporeus dicitur, eo quod sit invisibilis. Pennae vero dicuntur eorum subtiles considerationes, eo quod per eas ad Dei contemplandam naturam volant, sicut avis pennis ad alta volat. Hoc autem est ac si diceret: Licet ipsi de te subtiliter sensuri sint, et alii per eos assensuri: eorum tamen sublimitates sublimitate tuae naturae ineffabilis superabis. [Col. 1176C] Unde Joannes: »Deum nemo vidit unquam (Joan. I, 18).« Vel superabis sublimitate dilectionis tuae agilitatem dilectionis eorum. Sublimitate dico excellentissimae dilectionis tuae. Licet enim valde te diligant, tu tamen eos valde plus diliges. Unde idem in Evangelio: »Non vos me elegistis, sed ego elegi vos (Joan. XV, 16).« Et vere magnificatus eris, qui facis angelos tuos spiritus, id est qui facies nuntios tuos apostolos, scilicet qui nomen tuum ubique gentium annuntiabunt, spiritales in intelligentia, ac si dicat: Licet eorum excedas subtiles considerationes, tamen erunt in intelligentia spiritales. Unde per Joelem prophetam dicitur: »Effundam de spiritu meo, super omnem carnem [Col. 1176D] (Joel II, 28).« Angeli quippe nuntii interpretantur. Et eosdem angelos existentes ministros tuos in administrando aliis praecepta tua, facies ignem urentem, id est comparabiles igni in ea natura, quia ignis urit. Sicut enim ignis urendo sordes auri vel argenti expiat et consumit, ita et ipsi doctrinae suae castigatione peccantes urendo, eorum sordes peccatorum destruent. Et vere magnificatus eris, qui fundasti terram, id est fide fundabis Ecclesiam terram tuam cultibilem, super stabilitatem suam, id est super stabile fundamentum suum, scilicet super te. Unde Apostolus: »Fundamentum aliud nemo potest ponere, praeter id quod positum est, quod est Christus (I Cor. III, 11).« Et alibi: »Superaedificati super fundamentum apostolorum et prophetarum, ipso [Col. 1177A] summo angulari lapide Christo Jesu (Ephes. II, 20).« Et quia sic erit fundata, non inclinabitur, id est non dejicietur, neque dimovebitur a stabilitate sua per aliquem impetum tribulationum usque in saeculum hujus saeculi subsecuturum, id est usque in aeternum. Fundata enim erit super firmam petram.

Et notandum quod, etsi quaedam debilia ejus membra aliquando inclinantur nihil tamen impedit. Nam de tota Ecclesia dictum est quod non inclinabitur; quia dixerat non inclinabitur, posset quaeri. Eritne locus inclinationis? Ad quod sic addit: Vere posset inclinari. Abyssus enim, id est turba persecutorum profunda in peccatis ad modum abyssi, erit amictus ejus terrae, id est erit involutio illius Ecclesiae sicut vestimentum, quod est dicere: Sicut vestimentum [Col. 1177B] corpus circumdat et involvit, sic et persecutorum turba Ecclesiam undique tribulationibus involvet. Et non solummodo vero minores involvet turba persequentium, sed et super montes, id est super praelatos Ecclesiae stabunt aquae, id est persecutores, ut eos demergant in morte ad modum aquarum; sed ne ab aquis Ecclesia inclinetur, ab increpatione tua interiori illae aquae fugient, id est a persecutione cessabunt, quod est dicere: Ne nimis longa eorum persecutione Ecclesia inclinetur, increpabis eos interius vel miraculis vel quolibet alio modo, licet ipsi non percipiant. Et quamvis non convertantur, tamen aliquando a persecutione cessabunt. Non solum autem a persecutione cessabunt, sed et 408 formidabunt, id est timorem habebunt de hoc quod [Col. 1177C] persecuti fuerint, et haec formido continget a voce tonitrui, id est a voce praedicatorum, quae dicitur vox tonitrui, et quia manifesta fuit, et quia nolentibus obedire mortem comminatur, ad similitudinem tonitrui, quod manifestum est et mortem comminans. Et postquam aquae formidando cessabunt, ascendunt, id est ascendentes apparebunt montes, id est praelati, et descendunt campi, id est descendentes et subjecti, apparebunt subditi, ad similitudinem camporum, qui humiles sunt et montibus subjecti. Devenientes et montes et campi, in locum, id est in statum quem fundasti eis, scilicet haec fundabis, id est depones utrisque statum eorum, ut praelati teneant locum superiorem, et subditi inferiorem, [Col. 1177D] ac si dicat: Dum persecutio in Ecclesia erit, praelati non poterunt praelatione sua fungi, ideoque non poterit apparere qui praelati sint, et qui subditi, sed cessante persecutione, et praelatis fungentibus sua praelatione, tunc tandem apparebit ascensus montium, id est sublimitas praelatorum, et descensus camporum, id est subjectio subditorum. Et hoc totum erit ad magnificentiam Domini, quod sic in Ecclesia distinctiones faciet, unde benedicendus est, quod utique in diluvii tempore praemonstratum est, quod, dum terrae faciem operuit, nulla distinctio montium et camporum fuit; illo vero recedente, ascensus montium et descensus camporum apparuit. Dico quod super montes stabunt aquae, et in ipso persecutionum statu terminum posuisti, id est pones [Col. 1178A] eum aquis, quem non transgredientur, id est quem non transibunt, quod est dicere: Ne ex toto Ecclesiam demergant, eorum persecutioni metam statues, quam non licebit excedere. Et dixi quod fugient a persecutione, et a voce tonitrui tui formidabunt. Neque postquam formidantes cessaverint a cessatione, convertentur operire terram, id est non convertentur ad persecutionem, ut rursus Ecclesiam demergere tentent.

Possunt autem hi duo versus aliter legi, ut montes dicamus, non Ecclesiae praelatos, sed persecutores, volentes submergere fideles, sicut montes fluctuum submergunt in mari naves. Et hoc quod dicit ascendunt montes, idem est quod dixit superius: Super montes stabunt aquae, sed repetitum est ut [Col. 1178B] addat: Secundum igitur hanc sententiam, littera sic adaptatur. Dico quod super montes stabunt aquae; ascendunt, inquam, montes, id est elevabuntur persecutores super fideles, quod est dicere: Stabunt aquae, et post eidem montes descendunt, id est descendent de sublimitate persecutionum, scilicet cessabunt facti campi, id est humiles et fructificantes in bono, a similitudine camporum, qui sunt humiles et frugiferi. Campi dico venientes in locum quem fundasti eis, id est venientes a statu superbiae et persecutionis ad statum subjectionis, quem statum eis fundabis, id est constitues, ac si dicat: Hoc non erit per eos quod ad hunc statum devenient, sed hoc erit per tuam fundationem, et vere a statu persecutionis suae descendent. Tu enim in ascensu persecutionis eorum posuisti, id est pones eis terminum [Col. 1178C] quem non transgredientur ulterius ascendendo, sed postquam ad eum venient statim descendent, neque postquam descenderint convertentur operire terram, id est convertentur ad hoc ut Ecclesiam persecutione repleant. Unde alibi Psalmista: »Tu dominaris potestati maris (Psal. LXXXVIII, 10),« etc. Ostendit etiam adhuc quomodo Dominus magnificatus erit sic.

Vere magnificatus eris, qui emittis, id est extra mittes in propatulo, scilicet fontes, id est ubertates praedicationis, quibus fideles reficiantur, et incentiva vitiorum exstinguantur, ut de fontibus homines reficiuntur, et incendia exstinguuntur. Fontes dico, existentes [Col. 1178D] in convallibus, id est praedicatoribus ad modum convallium humilibus, ac si dicat: Hoc quod persecutores descendunt continget per praedicationem, quam Deus publice faciet emanare de praedicatoribus, et illae aquae praedicationis pertransibuut, id est per omnes populos transibunt, et non erunt discordes, 409 sed existentes inter medium montium, id est in medio montium, scilicet in concordia praelatorum. Licet enim plures, erunt tamen in virtute fidei concordantes. Dictum est a similitudine fontium, inter medium montium fluentium. Dico quod pertransibunt aquae, quas aquas potabunt omnes, id est omnismodi bestiae agri, scilicet omnismodi Judaei et nobiles, et ignobiles, qui jam aliquantulum domati sunt a veteri lege, licet in maxima parte adhuc bestiales. Ideoque per bestias [Col. 1179A] agri designantur, quae domitae sunt, utpote boves, asini, et caeterae hujusmodi bestiae. Non tantum autem bestiae agri eas potabunt, sed et onagri, id est gentiles indomiti, denotati per onagros, id est per silvestres asinos, qui indomiti sunt, exspectabunt, id est nimis optabunt aquas illas potare positi in siti, id est ardenti desiderio illas bibendi, siti dico sua, id est eis utilissima, et hoc totum ad Dei magnificentiam spectat. Dico quod inter medium montium pertransibunt aquae, et super ea, id est super eos montes habitabunt conformitate volucres coeli, id est qualescunque spirituales viri dicti volucres coeli, eo quod gaudeant suae mentis sinceritate, sicut volucres in coelo, id est in aere conversantes, ipsius coeli sinceritate gaudent, ac si dicat: Non solum autem [Col. 1179B] bestiales eorum doctrina reficientur, sed et spirituales viri, super eorum doctrinam fundati, auctoritati eorum innitentur. Et super eos habitantes, dabunt voces disputationis de negotiis ecclesiasticis. Voces dico non discordantes a praedicatoribus, sed prodeuntes de medio petrarum, id est de concordia praedicatorum, qui erunt petrae super quas ipsi fundabuntur.

Vel sic versus iste legitur: Dixi quod bestiae agri potabunt, et onagri exspectabunt, et super ea, id est praeterea, etiam volucres coeli, id est illi de bestiis et onagris qui erunt leves ad omnia illicita et instabiles ad modum volucrum coeli, quae magis sunt vagae quam terrestres volucres, habitabunt, id est fient habitabiles, scilicet stabiles et in bono constantes, per doctrinam montium. Et non solum hoc, sed et docti [Col. 1179C] facti dabunt aliis indoctis voces praedicationis non discordantes a suis praedicatoribus, sed procedentes de medio petrarum, id est de concordia suorum praedicatorum. Dixi: Qui emittis fontes in convallibus, id est in praedicatoribus, tu dico rigans montes de superioribus suis, id est rigans ipsos praedicatores de doctrina superiorum apostolorum scilicet. Dixi quod bestiae et onagri aquas doctrinae potabunt, et per hoc terra Dei cultibilis efficientur, existentes mare prius. Et terra illa satiabitur, id est satianter et ample replebitur, de fructu operum tuorum, id est bonorum. Quod est dicere: Copiose dabit bona opera. Cum dicit, tuorum; idem est ac si diceret bonorum. Nam omne bonum opus ex Deo est. Dico quod terra satiabitur, [Col. 1179D] terra dico producens fenum jumentis, id est proferens carnalem escam praedicatoribus, dictis jumentis, eo quod subditos juvent et sustentent, ad similitudinem jumentorum. Quod est dicere: Ipsa plebs subdita, praedicatoribus sumptus ciborum suggeret, juxta quod Dominus dicit: »Dignus est operarius mercede sua (Luc. X, 7).« Et in lege Moysi. »Non alligabis os bovi trituranti (Deut. V, 4; I Cor. IX, 9).« Et Apostolus. »Si nos vobis spiritualia seminavimus, magnum est si vestra carnalia metamus? (I Cor. IX, 11).« Et producens illa terra fundata subdita herbam servituti hominum, id est ad opus servitutis hominum: scilicet servorum hominum, ad opus scilicet praedicatorum. Hoc autem idem est quod et producens fenum jumentis; sed aliud notat per servitutem [Col. 1180A] quam per jumenta, scilicet servos eos esse subditorum, in doctrinae administratione. Possent quippe jumenta intelligi, id est auditores, ut non intelligerentur esse servi. Servitutem autem eos per emphasim dicit, ut humiliet eos ne de praelatione sua superbiant. Unde Apostolus: »Nos autem dico servos vestros per Jesum (II Cor. IV, 5).« Fenum et herba carnales esse dicuntur, eo quod ad modum feni et herbae transitorii sunt. Dico quod terra erit producens fenum, et ad hoc supra 410 dicta terra fenum praedicatoribus producet, ut educat, id est extrahat panem doctrinae de terra praefata, qui praelati vere terra dicuntur, eo quod subditos fruge doctrinae suae pascant, sicut terra frugibus suis homines pascit. Et est ac si dicat: Ideo subditi carnales suggerent [Col. 1180B] cibos, ut ab eis panem doctrinae suscipiant. Nisi enim eis suggererent, harum rerum sollicitudine impediti minus praedicare possent. Panis eorum doctrina congrue nominatur, eo quod terreno cibo pretiosior sit et robustior, sicut panis omni cibo dignior est.

Et ideo adhuc terra subdita fenum producet, ut vinum a terra praelata susceptum, laetificet cor hominis, id est cor terrae subditae sese rationabiliter habentis ad similitudinem hominis. Quod est dicere: Ideo praelatis carnalia suppeditabunt, ut per eorum doctrinae fidem, coelestem gratiam suscipere valeant, qua eorum cor interius laetificetur, quae vinum per similitudinem dicitur, quia sicut vinum, dum inebriat cor hominis, alienat a scientia, sic et gratia coelestis cor illius quem imbuit, alienat a scientia [Col. 1180C] saeculari. »Sapientia enim hujus mundi stultitia est apud Deum (I Cor. III, 19),« ac si dicat: Et ideo adhuc terra subdita fenum producit, ut terra praelata exhilaret faciem interiorem terrae subditae, rationem videlicet animae in oleo, id est in misericordia remissionis peccatorum, quae oleum dicitur, eo quod animam nitidificat et hilarem facit, sicut oleum faciem alicujus exteriorem, si eo inungatur, nitidam facit. Quod est ac si dicat: Ideo eis plebs subdita carnalia suggerit ut praelati eam misericorditer, peracta poenitentia, a peccatis solvant. »Quaecunque enim solverint super terram, erunt soluta et in coelis (Matth. XVIII, 18).« Notandum tamen quod non intentione carnalium, sed ex sola misericordia solvere [Col. 1180D] debent. Aliter enim solutio non esset. Sive per vinum designatur S. Spiritus septiformis gratia, sine qua nemo salvatur, ut spiritus consilii et fortitudinis, et caetera dona spiritualia. Per oleum autem quod faciem exteriorem nitidificat, accipiuntur alia ejusdem coelestis gratiae charismata, quae exterius nitent, sine quibus potest fieri salvatio, ut gratia curationum et miraculorum, et spiritus prophetiae, et caetera hujusmodi, et non solum terra praelata faciem terrae subditae exhilaret in oleo; sed et panis vivus qui de coelo descendit (Joan. VI, 38), sacramentum, scilicet Dominici corporis a terra praelata datum, confirmet in omni perfectione cor, id est animam hominis uniuscujusque digne suscipientis. Unde idem Dominus: »Qui manducat hunc panem, digne [Col. 1181A] scilicet, vivet in aeternum in anima (Ibid., 58).« Dico quod subditi producent fenum praelatis, ut ab ipsis pane, vino et oleo satientur, et ita erit:

Saturabuntur quidem his divitiis per praelatos, non solum Judaei, sed et ligna campi, id est fideles ex gentibus, qui prius fuerunt non ligna horti, quae dulces fructus proferunt; sed ligna campi, id est generantes acerbos fructus malorum operum, ad similitudinem arborum campi incultarum, quae fructus acerbos proferunt. Non solum autem ignobiles ex gentibus saturabuntur, sed et cedri Libani, id est cedri candoris, principes scilicet sublimes in candore saecularis prosperitatis, ad modum cedrorum, quae sublimes arbores sunt. Et non qualescunque cedri Libani; sed illae cedri quas plantavit, id est [Col. 1181B] quas Deus in fide et in ipsis divitiis plantabit, et ad utilitatem suorum plantabit. Illic enim, id est in cedris illis nidificabunt passeres, id est solatium et sustentaculum habebunt fideles monachi et clerici, quia a consortio mundanorum segregati erunt ad similitudinem passerum, qui a caeteris avibus segregantur. In sustentaculo namque facultatis fidelium principum pauperes Christi sustentantur. Et bene ponit nidificabunt: sicut enim volucris ad tempus nidum habitat, sic et ipsi eorum principum terrenum auxilium ad horam expetent, non in eo in aeternum sperabunt. »Maledictus enim homo qui confidit in homine, et ponit carnem brachium suum et a Domino recedit cor ejus (Jer. XVII, 5).« Sequitur. Herodii [Col. 1181C] domus 411 dux est, id est erit eorum. Herodius autem avis est adeo fortis ut etiam aquilam vincat et interficiat, quae avis in cavernis petrarum habitat. Per petram ergo, ut jam saepe indicatum est, Christus convenienter accipitur: per Herodium vero spirituales viri, quos superius passeres dixit, qui cum hic diabolum in magna parte superent, cum ejus suggestionibus repugnant; in futuro ex toto sic eum interficient meritis suis ut nec in eis habeat suggestionis licentiam. Qui diabolus per aquilam intelligitur, quae volucris rapax est, eo quod ipse sibi rapere fideles intendat.

Horum itaque fidelium firmissima petra Christus domus est refugii, ab hujus vitae peregrinatione, eos ad patriam coelestem per completionem praeceptorum [Col. 1181D] suorum reducens. Dicuntur etiam iidem fideles cervi quos jam passeres et herodios diximus, quia sicut cervi serpentis venena consumunt, et cum a canibus insequuntur, spineta summa agilitate et sine impedimento transiliunt, et ad excelsos montes refugiunt, sic et ipsi viri fideles vitiorum in se et in aliis venena consumunt, et cum eis diabolicarum suggestionum spineta occurrunt, ea suae sanctitatis agilitate illaesi transiliunt, et ad sublimia Christi et ardua praecepta complenda refugiunt, quae propter sui excellentiam montibus comparantur, eo quod nimis al a sint et a solis perfectis completa; sicut virginitas, mundi contemptus, et caetera hujusmodi. Littera vero sic adaptatur: Dico quod passeres in cedris nidificabunt, scilicet in facultate fidelium principum ad tempus [Col. 1182A] terrenum sustentaculum habebunt; dum autem in hoc nido erunt, ad supercoelestem domum omni desiderio suspirabunt. Ad quam quia per se venire non possent, Christus existens domus herodii, id est existens ipsis domus refugii in hac vita, qui sunt herodius, erit dux eorum, id est ducet eos ad patriam ex hoc nido, in quo ad tempus habitabunt in hoc mundo. Exponit autem per quid eos ducet, hoc modo scilicet erit dux eorum, quia cervis, id est eisdem fidelibus, erunt excelsi montes, id est ardua praecepta refugium. Quod est dicere: Per arduorum praeceptorum completionem, eos ad patriam ducet, quae hic eis erunt ab instantibus suggestionibus refugium. Quoniam ergo dixerat eum ducem esse cervorum et refugium, ne quis eum dubitaret esse [Col. 1182B] refugium illorum, qui nec cervi, nec passeres dici possunt, cum adhuc in mundana sollicitudine degentes, frequentibus peccatis involvantur, ad similitudinem herinaciorum qui multis spinis circumdantur, addit: Non solum cervi refugium habebunt, sed et petra, id est Christus, erit refugium herinaciis, id est illis mundanis qui sunt comparabiles herinaciis. Erit quidem eis refugium per completionem minorum praeceptorum, et si non possint pertingere ad sublimia mandata Dei quae non ideo dicuntur praecepta ut ex necessitate Deus ea praecipiat compleri. Unde Apostolus dicit: »De virginibus praeceptum Domini non habeo, consilium autem do (I Cor. VII, 25).« Dico quod cervi [Col. 1182C] et herinacii refugium habent, qui omnes filii sunt Ecclesiae. Et necesse quidem erit Ecclesiam totam refugium habere. Deus enim fecit lunam excursuram in tempora, id est faciet Ecclesiam suam lunae comparabilem, et hoc non in aeternum, sed duraturam in similitudine lunae, quandiu tempora haec saeculalaria durabunt. Quod est dicere: Faciet eam talis naturae ut possit crescere in virtutibus, et deficere ad modum lunae crescentis et decrescentis.

Notandum tamen quod non habent ex Deo quod deficiunt fideles; sed solummodo eos tales fecit, ut crescere possint et decrescere. Exponit autem quando deficient sic, dico quoniam Ecclesia defectibilis erit ut luna, et tunc quidem deficiet quando sol justitiae Christus eis occidet, gratiae suae splendorem ab eis [Col. 1182D] auferendo. Et sol ille non occidet absque ratione; sed cognovit, id est cognoscet occasum suum, scilicet cognoscet causam, quare in eis occidendum sit. 412 Pro malis quippe meritis eorum, in eis occidet. Facit autem apostropham ad Deum ex affectione nimia sic. Dico, o sol justitiae, Christe, quoniam in Ecclesiae quibusdam filiis occides, et occidendo in eis posuisti, id est pones tenebras peccatorum. Quod est dicere: Subtrahendo ab eis lucem gratiae tuae, permittes in eis contingere tenebras peccatorum, et sic facta est, id est sic fiet in eis nox, id est, excaecatio, ut in peccatis existendo, magis adhuc sordescant (Apoc. XXII, 11). Hoc autem dicit ad gratiae Dei commendationem, ut eam magis optemus cum sine ipsa nil boni facere possimus. Dico quod fiet in eis [Col. 1183A] nox excaecationis, et in ipsa nocte, id est quandiu in eis nox excaecationis erit, pertransibunt in eos eundo de tentatione in tentationem omnes bestiae silvae, scilicet maligni spiritus crudeles et irrationabiles ad modum bestiarum; qui solent habitare in silva, id est in gentibus quae incultae sunt ut silvae. Non solum autem majores bestiae, id est praelati maligni spiritus pertransibunt, sed etiam catuli leonum, id est minores et subditi, dicti catuli, eo quod majoribus subditi sunt; sicut leonibus catuli pertransibunt in eos, per tentationes, rugientes, id est feroces ad modum catulorum, quorum ferocitas per rugitum ostenditur. Et ad hoc in eos pertransibunt ut ipsos rapiant per consensum, et quia non poterunt eos rapere, nisi Domino permittente, sic pertransibunt ut priusquam [Col. 1183B] eos rapiant, quaerant a Deo non voce sed affectione, ipsos escam sibi, id est quaerant a Deo licentiam eos devorandi, sicut esca quae devoratur. Esca enim eorum nulla alia est, nisi ut fideles per consensum et opera mala devorent. Unde de Job legitur: »Quem Satan petiit ut tentaret, et data est ei potestas a Domino in facultatem et in carnem ejus (Job II, 5, 6).«

Postquam ostendit qualiter Ecclesia deficiat, Sole justitiae ipsi occidente, ostendit qualiter augmentetur sole eodem sibi oriente sic: Dico quod Sol Christus quibusdam Ecclesiae filiis occidet, et sic erit in eis nox, et pertransibunt omnes bestiae silvae. Postea vero ortus est sol. Id est orietur eis Sol justitiae, Christus, reddendo eis lucem gratiae, et [Col. 1183C] oriente Sole congregati sunt, id est congregabuntur, catuli scilicet eos dimittent, et in cubilibus suis collocabuntur, id est non solum eos dimittent; sed etiam a tentatione cessabunt. Quod est dicere: Adveniente luce gratiae spiritualis, dimittent eos spiritus maligni, et sic quod ulterius a tentatione cessabunt. Dictum est a similitudine luporum et leonum, qui nocte silvis egredientes, ad praedandum disperguntur, oriente vero sole, et frequentiam hominum timentes, ad silvas congregantur, et in cubilibus suis collocantur, et tota die a praedatione cessant. Dico quod Sole oriente dimittent eos daemones, et amplius ab eorum tentatione cessabunt. Et tunc exibit homo quisque dimissus ad opus suum, id est ex bona voluntate, quam interius habebit, unusquisque [Col. 1183D] fidelis factus homo, id est rationalis, qui prius occidente sibi sole erat bestialis, ibit, id est promovebitur exterius ad bonum opus quod erit ejus, non diaboli. Et non semel exibit ad opus suum; sed exibit ad operationem suam, id est promovebitur ad frequens opus bonum. Frequens opus quippe operationem dicimus. Dico ad operationem exibit, operationem, inquam, duraturam usque ad finem vitae, qui per vesperam accipitur, eo quod sit finis diei. Possunt etiam isti versus sic exponi. Dico quod montes erunt refugium cervis, et petra herinaciis, et necesse est eos utrosque habere refugium. Deus enim fecit lunam, id est faciet Ecclesiam suam defectibilem, et crescentem ad modum lunae, ut in superiori sententia expositum est. Lunam dico excursuram in [Col. 1184A] tempora, id est quae tandiu erit quandiu haec tempora durabunt. Et per haec Ecclesia constituetur, quia sol justitiae Christus cognovit occasum suum, id est cognoscet mortem, scilicet morietur, et per mortem ejus luna, id est Ecclesia, constituetur. Exponit autem per quid sol veniet ad occasum, faciens apostropham ad ipsum solem congrua ratione, sic: Dico, o Sol justitiae, quoniam venies ad occasum, et ecce 413 quomodo ad occasum venies. Nam posuisti tenebras, subaudis in Judaeis, id est subtrahens illis gratiam tuam, permittes in eis esse tenebras excaecationis pro malis meritis eorum, et sic facta est nox, id est fiet mors illa. Quod est dicere: Excaecabuntur per subtractionem gratiae, et sic te dabunt in mortem. Et in ipsa nocte, id est in tempore ipsius mortis [Col. 1184B] pertransibunt diversis tentationibus in apostolos omnes bestiae silvae, id est maligni spiritus volentes eos revocare a spe resurrectionis tuae, o Christe, et exstinguere nominis tui memoriam. In tempore quippe passionis praecipue nisi sunt daemones apostolos seducere, occasione mortis Christi, quando fecerunt Petrum eum negare, et post Thomam de resurrectione ejus dubitare, et etiam quosdam alios qui dixerunt: Nos putabamus quod hic redempturus esset Israel (Luc. XXIV, 21).

Unde Dominus circa passionis tempus Petro dixisse legitur: »Simon, ecce Satanas expetivit vos ut cribaret sicut triticum. Ego autem rogavi pro te, et tu aliquando conversus confirma fratres tuos [Col. 1184C] (Luc. XXII, 31, 32).« Et non solum majores bestiae silvae pertransibunt in apostolos, sed et catuli leonum, id est minores, rugientes, id est feroces, pertransibunt, ut rapiant eos per consensum; sic tamen ut prius quaerant eos a Deo escam sibi. Hoc autem in hac sententia ut in superiori exposui. Dico quod sol cognoscet occasum, et in morte ejus pertransibunt omnes bestiae silvae, post autem ortus est sol, id est orietur. Idem Sol justitiae resurgendo. Et tunc congregati sunt, id est congregabuntur maligni spiritus, scilicet dimittent apostolos, et non sic, ut post in eos pertranseant, sed et collocabuntur in cubilibus suis, id est ulterius a tentatione cessabunt, et est hoc dictum ab eadem similitudine, quae superius in alia sententia exposita est. Et tunc [Col. 1184D] unusquisque apostolorum, qui prius erat bestialis desperando de resurrectione Solis, factus homo rationalis credendo resurrectionem exibit ad opus suum et ad operationem suam duraturam usque ad vesperam. Hic autem versus sic in hac sententia exponitur, ut in superiori est expositus. Horum autem quinque versuum quatuor et dimidius sic aliter exponuntur. Dico quod permittes poni tenebras excaecationis in Judaeis, et sic per hoc fiet nox, id est fient obscuri et obcaecati, ut ex toto ratione careant. Ac si dicat: Aliter non excaecabuntur, nisi te eos pro malis meritis eorum per gratiae subtractionem excaecante ut te dent in mortem. Non solum autem ipsi Judaei excaecabuntur, sed et in ipsa nocte, id est in hujusmodi excaecatione existentes [Col. 1185A] omnes bestiae silvae, id est omnes gentiles feroces et indomiti ut bestiae silvae pertransibunt in Ecclesiam primitivam eundo de persecutione in persecutionem, ac si diceret: Quoniam gentibus praedicatores Christi mortem et resurrectionem annuntiabunt, ipsae gentes excaecatae, et acquiescere nolentes, concitabuntur adversus eos in plurimis persecutionibus. Non solum autem pertransibunt in eos majores et praelati, sed et catuli leonum, id est minores et subditi rugientes, id est, feroces pertransibunt in eos tribulationibus, ad hoc ut eos rapiant, id est, incorporent. Et quoniam hoc nequit effici, nisi Domino permittente, sic pertransibunt, ut quaerant eos a Deo escam sibi, scilicet non voce, sed ipso desiderio eos incorporandi. Quaerant a Deo eos habere escam, id [Col. 1185B] est, ut possint eos incorporare ad similitudinem escae, quae incorporatur. Ipsum quippe malae voluntatis eorum meritum a Deo exigent, ut permittat ipsos eorum fieri incorporatores, et incorporando magis efficiantur peccantes. Postea vero tandem ortus est sol, id est orietur in eis Sol justitiae secundum illuminationem gratiae, et congregati sunt, id est congregabuntur in unitate fidei prius per errorum diversitatem existentes divisi, et sic collocabuntur in cubilibus suis interioribus, scilicet cum prius vecordes et extra rationes suas fuerint; tandem in fide congregati in rationibus suis versabuntur 414 quae cubilia sunt animarum suarum in quibus versantur.

Postquam vero in cubilibus collocabuntur unusquisque praedicator existens homo rationabilis, exibit [Col. 1185C] ad opus suum, et ad operationem suam, scilicet cum prius praedicatores non audeant palam opus praedicationis exercere, exibunt ad opus suum, id est manifeste exercebunt opus bonum, et non semel, sed ad operationem suam duraturam usque ad vesperam, id est usque ad finem mundi; in quo tanta iterum erit ab Antichristo et ejus ministris in fideles persecutio ut vix aliquis palam audeat bene operari. Ostensa multiplici operum Dei magnificentia, horum operum contuitu in ejus laudem prorumpit sic: Ergo quoniam omnia quae superius ostendi, mirabiliter operaberis, quam magnificata sunt, id est erunt, opera tua, Domine! Et vere magnificata. Omnia enim opera tua fecisti in sapientia, id est omnia operaberis [Col. 1185D] sapienter. Et ecce hoc quod mirabiliter operaberis. Terra, id est plebs Judaica Dei terra jam per praedicatores exculta; impleta est, id est implebitur possessione tua in fine mundi quando reliquiae Israel salvae fient (Rom. IX, 27). Quod est dicere: Plenarie Judaicum populum tuae possessioni adjunges per voluntariam subjectionem, et non solum populum Judaicum possidebis, sed etiam prius hoc mare quod circumquaque terrarum praesens est; mare, inquam, magnum, id est profundum in amaritudine sua, et spatiosum, id est amplum et latum, ubique terrarum diffusum; spatiosum, inquam, manibus, id est operibus praedicationis, scilicet in quo cum sit spatiosum satis, habebunt praedicatores ad operandum, erit plenum possessione tua. Quod est dicere: Non [Col. 1186A] solum populus Judaicus possessio Dei erit circa finem mundi, sed prius in tempore plenitudinis gentium populus qui dicitur hic, eo quod tantus est quod ubique terrarum possit demonstrari, et qui mare dicitur, eo quod ad modum maris instabilis sit et amarus, plenarie et voluntarie Dei possessio efficietur. Dico quod mare spatiosum est manibus, praedicatorum exercendis. Et necesse quidem est ut ibi manus eorum exerceantur. Illic enim, id est in illo mari, in gentili populo, sunt reptilia, quorum non est numerus, id est sunt multi maligni spiritus, qui reptilia dicuntur, eo quod per occultas tentationes cordibus illius populi gentilis irrepunt, ad similitudinem reptilium latenter repentium. Exponit autem haec reptilia per partes sic: Dico quod [Col. 1186B] illic sunt reptilia, scilicet animalia sunt illic pusilla cum magnis, id est maligni spiritus et magni et parvi, praelati scilicet et subditi. Cum dicit animalia, idem est ac si poneret bestiae, ut superius. Bestias enim usualiter dicimus animalia. Dicunt autem Hieronymus et Augustinus, daemones noctis et angelos lucis animalia. Insuper etiam angelos habere corpora aetherea. Daemones autem aeria. Utrum autem naturaliter habeant, an ad tempus corpora sumant, indefinitum est.

Dico quoniam in mare sunt animalia pusilla et magna, et quamvis hoc sit, tamen illic pertransibunt naves, scilicet in illo mari pertransibunt praedicatores, non impediendi ab his animalibus. Quod est dicere: Non poterunt haec animalia praedicatores impedire [Col. 1186C] et retinere in illo mari, quin mare illud ex toto transeant et superent, devehentes multos quos ibi capient usque ad aeternae vitae portum, ad similitudinem navium quae in medio mari a fluctibus non submerguntur, sed nautas illaesos usque ad litus devehunt. Possunt autem hi duo versus et dimidius sic aliter exponi: Dico quod valde magnificata erunt opera tua, quae in sapientia facies. Et ecce hoc in sapientia operaberis, quod terra, id est Ecclesia Dei terra cultibilis impleta erit possessione tua, id est, innocentia et caeteris virtutibus, quae erunt possessio tua, scilicet quae in eis reges et excoles per gratiam, sicut aliquis possessionem: Dico quod Ecclesia terra tua impleta erit possessione tua. [Col. 1186D] 415 Hoc autem mare quod ubique praesens est magnum, id est in amaritudine profundum et spatiosum amplum et latum, impletum est manibus, id est spiritibus infernalibus, qui Manes vocantur, eo quod infernalia Manes dicere consuevimus. Quod est dicere: Infidelium populus prae nimietate amaritudinis suae magnum mare dictus, malignis spiritibus quibus obedit est plenus. Et illic quoque sunt reptilia quorum non est numerus, id est in illo populo sunt innumerabiles occultae tentationes, quae reptilia dicuntur, eo quod ad similitudinem reptilium latenter humanis cordibus irrepunt. Et illic quoque sunt animalia bruta pusilla cum magnis, scilicet ibi sunt homines bestiales, rudes et stolidi, pusilli, scilicet et magni, id est nobiles et ignobiles in omnia, et Manes [Col. 1187A] videlicet, et reptilia et animalia ad modum fluctuum fideles per mare ad portum vitae transeuntes, persecutionibus immergere et in mari retinere nitentur, sed tamen illic nares pertransibunt, id est per illud mare transibunt fideles et sancti usque ad portum vitae, dicti naves eo quod a tribulationum impetu non superantur, sicut naves per mare transeuntes a procellis fluctuum non immerguntur. Et in hoc mari quoque est draco iste, de quo omnibus notum est, scilicet princeps diabolus, qui dicitur iste eo quod omnibus per famam notus sit. O Deus, quem draconem in mari formasti ad illudendum ei a fidelibus, scilicet formose et pulchre disposuisti, ut in illo mari esset draco qui nitetur decipere sanctos et illudetur ab eis, cum non poterit in eis tentatio [Col. 1187B] ipsius locum habere, ad similitudinem lupi qui plerumque, cum putet se mox posse tenere agnum, ab eo illuditur, dum morsus ejus illaesus evadit. Et bene quidem dicit, formasti. Formosum enim est et valde pulchrum, et ad Dei magnificentiam spectans, quod draco a fidelibus illuditur. Dico quod terra Dei, Ecclesia scilicet, impletur possessione tua, o Deus, et quod in mari sunt animalia et reptilia, et draco, et omnia haec exspectant a te ut des illis escam, id est refectionem, bonis quidem virtutes et bona opera, unde reficiantur; malis autem licentiam persequendi bonos et incorporandi, et hoc in tempore a te disposito. Ac si dicat: Neque terra tua Ecclesia poterit habere escam virtutum et operum bonorum, neque reptilia et animalia poterunt habere refectionem incorporandi [Col. 1187C] bonos et persequendi, nisi in tempore illo, in quo dispones omnibus escam dare, unicuique pro modo suo. Dico quod omnia exspectant a te escam, dante vero te illis escam, scilicet reptilibus et caeteris animalibus colligent fideles. Quod est dicere: Postquam eis dabis licentiam devorandi bonos persequendo et incorporando, colligent eos, quosdam persecutionibus interficiendo, quosdam autem incorporando. Et te aperiente manum largitatis tuae, ut des terrae tuae Ecclesiae escam virtutum; omnia membra ipsius terrae implebuntur bonitate, scilicet innocentia et caeteris virtutibus.

Hoc autem totum spectat ad magnificentiam divinae potentiae. Dico quod manum te aperiente omnia implebuntur bonitate. Postea autem te avertente a quibusdam fidelibus Ecclesiae, faciem, id est gratiam [Col. 1187D] tuam turbabuntur interius ab illicitis suggestionibus, et a vitiis eis praevalentibus. Notandum vero quod quoties Deus suos sic permittit turbari, aut pro aliquibus eorum malis meritis eos ut pereant dimittit, aut pro ipsorum utilitate eos ad tempus turbari sinit, ut iterum poenitentes humiliores fiant, et aliis peccantibus parcere sciant. Cujus rei gratia Petrum permisit se negare, ne videlicet insolesceret de praelationis suae sublimitate, et in cunctos sibi subditos peccantes sciret mitius agere. Dico quod avertes faciem tuam ab eis et turbabuntur. Postea quidem auferes per immissionem gratiae tuae spiritum eorum, scilicet superbiae, qui non erit tuus, sed eorum, et deficient ab illo spiritu ex toto. Et ut ex toto a superbia [Col. 1188A] deficiant, revertentur in pulverem suum, id est facies eos reverti ad considerationem pulveris sui, scilicet considerabunt 416 quod in novissimis ad pulverem putrescendo revertentur; et hac consideratione humiliabuntur, juxta illud Salomonis: »Memorare novissima tua, et in aeternum non peccabis (Eccli. VII, 40).« Et Dominus ad Adam dixit: »Terra es et in terram ibis (Gen. III, 19).« Dico quod auferes spiritum eorum, et emittes, id est ex unitate ineffabilis naturae tuae mittes in eos, non localiter quidem, sed spiritaliter, S. Spiritum tuum, et per illum Spiritum creabuntur, id est in virtutibus recreabuntur, et per recreationem illam renovabis in innocentia faciem terrae tuae Ecclesiae interiorem, quae prius inveterabatur per peccandi consensum. [Col. 1188B] Quod est dicere: Renovabis per restitutionem innocentiae rationem animae eorum, quae dicitur facies, eo quod per rationem anima consideratur. Facit autem exhortationem ad ipsos qui renovabuntur, ut Deum de renovatione sui glorificent, ipsi omnia bona attribuendo quae in eis operatur.

Inde namque Deus laetabitur. Dico quod Deus emittet spiritum suum in vos, o fideles, et creabit et renovabit vos, et ideo gloria Domini a vobis exhibita bene vivendo, et ipsi omnia bona quae in vobis erunt ascribendo, sit durans usque in saeculum futurum. Quod est dicere: Glorificate eum bona vita vestra, et ascribendo ipsi omnia bona quae in vobis sunt, et usque in saeculum de generatione in generationem per successionem. Dominus enim laetabitur [Col. 1188C] in operibus bonis suis, id est sibi ascriptis. Quod est dicere: Inde Dominus laetabitur, si hoc modo eum glorificaveritis, ut opera bona quae in vobis operatur, non vobis, sed ipsi ascribatis. Exponit autem ipsa opera cum addit. Dominus, inquam, qui respicit terram, etc., quod in sequentibus exponetur. Potest quoque sic aliter legi, ab illo loco ubi dicit: aperiente te, etc., dico dante te illis animalibus et reptilibus escam colligent, et aperiente te manum largitatis tuae circa finem mundi, omnia, id est omnes qui erunt in terra, scilicet in plebe Judaica implebuntur bonitate fidei, omniumque virtutum, quando eis Elias et Enoch praedicabunt. Avertente autem postea te faciem, id est gratiam tuam non re, sed pro reputatione [Col. 1188D] hominum turbabuntur a persecutionibus Antichristi. Quod est dicere: Postquam omnes ad fidem convenerint, videberis ab eis gratiam tuam avertere, cum permittes Antichristum in eorum carne dominari. Et sic turbabuntur in corpore, non in anima. Et tunc auferes spiritum eorum, id est permittes auferri per tribulationes animas eorum. Et sic dico auferri spiritum, quod deficient ab hac vita morte corporea, non solum morientur, sed et revertentur in pulverem putrescendo. Pulverem dico suum, scilicet de quo facti a Deo in Adam fuerunt. Legitur enim homo de limo terrae fuisse creatus (Gen. II, 7). Postquam ergo deficient ab hac vita et in pulverem revertentur, tandem in die judicii emittes Spiritum sanctum tuum, et ejus cooperatione una patre et te cooperante creabuntur, [Col. 1189A] id est recreabuntur resurgendo, et renovabis faciem, id est formam, terrae ad litteram. Et bene dicit renovandam esse faciem terrae. Terra quippe et aer et elementa, quae ad usus nostros transmutabilia sunt, immutabilia fient et formosa et nova. Unde legitur: »Ecce nova facio omnia (Apoc. XXI, 5).« Hoc autem quod faciem terrae renovabis, ad magnificentiam Dei pertinet. Et inde quod facies terrae renovabitur, et fideles recreabuntur, erit gloria Domini duratura usque in saeculum, id est usque in aeternum, et concedo quidem ut sit gloria Domini in saeculum, scilicet ut Dominus glorificetur per glorificationem suorum in aeternum. In hoc autem nobis exemplum tribuit Deum glorificandi.

Et tunc quando fideles glorificabuntur et recreabuntur, [Col. 1189B] laetabitur Dominus Christus in operibus suis, id est in magnificatione bonorum quae hic in suis operatur, qui tunc efficient ut tunc ipsi glorificentur. Quod est dicere: Tunc apparebit per praemium glorificationis eorum, quia Dominus laetatur in bonis operibus, quae ipse in eis operatur. Repetit autem breviter ad commendationem magnificentiae ejus partem illorum operum sic. Dominus, inquam, laetabitur, id est apparebit per 417 effectum praemii, quia Dominus de bonis operibus suorum laetatur. Dominus, dico qui hic respicit, respectu gratiae terram, id est terrenos illuminando interius per fidem. Et facit eam tremere, de peccatis poenitendo. Et non solum qui subditos respicit; sed et qui tangit interius per increpationem montes, id [Col. 1189C] est principes, et fumigant, id est fumum emittunt, lacrymosam videlicet compunctionem, quae oculos exteriores ad similitudinem fumi ad fletum cogit. Ideoque fumus dicitur; vel sic. Tunc quando fideles recreabuntur, laetabitur Dominus in operibus suis, scilicet placebit ei quod nihil inveniet in eis, nisi opera sua, scilicet opera bona. Non enim inveniet in eis mala opera, propter quae dicat: »Poenitet me fecisse eos (Gen. VI, 7).« Dominus, inquam, qui hic respicit terram, etc. Hoc non mutatur, et ad magnificentiam Dei pertinet. Ostensis magnificis operibus Dei, ut nos sui exemplo ad cantandum invitet, se cantaturum Domino promittit sic: Ostendi magnifica opera Dei, scilicet quod hic facit terram tremere, et montes fumigare, et in futuro suos recreabit, [Col. 1189D] et faciem terrae renovabit. Et quia sic magnificus est ut in futuro merear ab eo glorificari, cantabo Domino, id est bene operabor ad honorem Domini, quod erit ipsi canticum. Cantabo, inquam, et hoc in hac vita mea praesenti; et hoc non ad horam, sed psallam Deo meo quandiu sum, id est bene operabor ad honorem Dei mei, quandiu hic vivam. Nam »qui perseveraverit usque in finem, hic salvus erit (Matth. X, 22).« Dico psallam, et per hoc jucundum erit ei eloquium meum, id est jucunda erit ei laus eloquii oris mei, quod aliter non esset. »Non est enim speciosa laus in ore peccatoris (Eccli. XV, 9).« Et hoc quidem oro ut jucundum sit ei eloquium meum. Ego vero delectabor in Domino, ac si dicat: [Col. 1190A] Peccatores delectantur in mans operibus. Ego vero qui propheta sum, cujus auctoritas et exemplum sequendum est, delectabor in laude, et in bonis operibus quae ad Dominum pertinent, delectabor, inquam. Ac si dicat: Cum delectatione bene operabor. Per hoc autem nos instruit cum delectatione bene operari. Orat autem pro nos delectantibus in Domino sic: dico quoniam ego delectabor in Domino: et ut peccatores possint in Domino delectari, peccatores quantum ad se qui videlicet in se mala operantur, deficiant a terra, id est a delectatione terrenitatis, et illi qui sunt iniqui, quantum ad alios, inique scilicet agentes in proximos, deficiant ut non sint iniqui. Tu vero, anima mea, benedic Domino, bona affectione contuitu operum ejus magnificorum, [Col. 1190B] quae superius dicta sunt.



IN PSALMUM CIV.

Titulus centesimi quarti. Alleluia. Quod est dicere: Laudate Dominum. Alleluia quippe interpretatur laudate, id vero est quoddam nomen Dei apud Hebraeos. Inde alleluia est dicere: Laudate Deum. Et congrue quidem psalmus iste, Laudate Deum intitulatur. Propheta nempe ad plenitudinis tempus extendens se consideratione fideles ex Judaeis credituros adhortatur ad laudandum Deum confessione peccatorum suorum, et bene etiam cogitando et bene operando, et mirabilia ejus gentibus annuntiando, et hoc quoque contuitu, quoniam illud quod Abrahae et Isaac et Jacob promisit, scilicet daturum se semini ejus terram Chanaan, et ad [Col. 1190C] litteram et significative complevit, et adhuc ex toto complebit. Enuntiat quoque quae beneficia patribus contulit. Et quomodo terram Chanaan eis dedit, ut magis fideles Judaeos quibus hic agit, contuitu illorum beneficiorum ad Dei laudem incitet.

Confitemini Domino et invocate, etc. Constructio quidem incipit a sexto versu, qui talis est: Semen Abraham, etc. Quod sic adaptatur: Vos semen Abraham secundum carnem Judaei, scilicet et non omnibus dico qui sunt semen Abraham, sed servi ejus, Domini scilicet qui servi Domini Jesu esse non renuitis. Et quia quidam gentiles fuerunt de semine Ismael filii Abraham, qui ad fidem jam venerunt, et servi Christi facti sunt, addit: 418 vos dico qui estis filii Jacob patriarchae secundum carnem, et [Col. 1190D] non dico de infidelibus filiis Jacob; sed vos qui estis electi ejus Domini, scilicet quos elegit vocando ad fidem. Confitemini Domino Christo peccata vestra; quae confessio erit Domini, et confitendo invocate nomen ejus, id est invocate eum in considerationem nominis ejus, quod est Dominus. Quod est dicere: Considerate quia Dominus omnium est, et hac consideratione interius vocate eum bona devotione orantes, ut vestri sit inhabitator, secundum inoperantem gratiam, et sic annuntiate inter gentes, id est in plenitudine gentium ad laudem Domini opera ejus facta, et in veteri et in novo populo. Quia vero non sufficeret ut post confessionem et invocationem statim annuntiarent opera Domini, [Col. 1191A] addit: Priusquam ejus opera annuntietis, cantate ei Domino, bene de eo cogitando, et psallite ei, bene operando; et hoc ordine tandem ad narrandum mirabilia Domini facti idonei, narrate omnia mirabilia ejus, et in veteri et in novo populo facta, scilicet quae de Virgine natus est, et mundum morte sua redemit, et caetera ejus mirabilia, vel sic: Narrate omnia mirabilia quae in vobis sunt esse ejus, non ex vobis, scilicet hoc quod mirabiles estis in confitendo et cantando et psallendo, non vobis, sed illi ascribite. Et cum cantaveritis et psalleritis, nolite hac solum intentione hoc facere, ut vos inde tantummodo laudemini, sed laudamini in nomine sancto ejus laudato, scilicet sic velitis laudari ut et nomen sanctum ejus in consideratione vestrae sanctitatis [Col. 1191B] ab aliis laudetur. Unde Dominus: »Luceat lux vestra coram hominibus, ut videant opera vestra bona, et glorificent Patrem vestrum, qui in coelis est (Matth. V, 16).« Et nolite inviti et ex tristitia psallere sicut plures in priori populo, sed psallendo laetetur cor vestrum, vestrum dico quaerentium Dominum, id est optantium non humanum favorem, sed Dominum tandem in futuro habere remuneratorem. Et quaerite affectione et oratione et operatione Dominum habere remuneratorem in futuro, et non horarie quaerite, sed in hoc quaerendo confirmamini, scilicet constantes sitis et confirmati, in hac quaestione dico quaerite habere Dominum in futuro remuneratorem. Et hic etiam rationis vestrae consideratione quaerite semper faciem, id est cognitionem ejus, scilicet ut [Col. 1191C] divinae sublimitatis ejus notitiam habeatis, et sic erga eum charitate vehementius ardeatis. Et, vos idiotae, quorum ratio ad quaerendam ejus faciem non est sufficiens, saltem ut materiam eum laudandi habeatis, mementote mirabilium ejus quae fecit, scilicet nativitatis de Virgine, resurrectionis ex morte, et caeterorum quae in novo et in veteri populo operatus est.

Dico mementote mirabilium, scilicet mementote prodigia ejus, ac si dicat: Illorum, inquam, mirabilium mementote, quae non sunt qualiacunque, sed prodigia sunt, id est valde mirabilia. Et mementote judicia oris ejus, id est praecepta ejus quae ipse judicat facere, sic ut ea impleatis. Adjungit autem causas quare debeant haec facere sic: Dico confitemini [Col. 1191D] Domino, et cantate ei et psallite, et mementote mirabilia et judicia ejus. Et haec omnia facere debetis. Ipse enim existens Dominus Deus noster. Ipse dico, qui in prophetis ante locutus est, in propria persona veniens, memor fuit testamenti sui, id est dicti sui complendi in saeculum, quod scilicet complebit semper quandiu saeculum hoc durabit. Quod est dicere: Qui visus est diu promissionis suae fuisse oblitus, tandem memor fuit, ut eam non tantum secundum litteram, sed etiam significative compleret. Promisit enim se daturum filiis Abrahae terram Chanaan, quam jam ad litteram olim dedit sub tempore Josue, dat etiam spiritualibus filiis [Col. 1192A] Abrahae, fidelibus scilicet salvandis quotidie ex hac vita migrantibus, et assidue usque ad finem mundi in diversis temporibus dabit vitam aeternam, quae congrue per terram Chanaan praesignata est. Chanaan quippe humilis promissio interpretatur. Unde per Chanaan vita aeterna fidelibus promissa accipitur, quae per humilitatem adipiscetur. 419 Dico quod memor fuit testamenti, id est vitae aeternae promissae, quam assidue dabit usque in saeculum futurum fidelibus morientibus. Et etiam memor fuit verbi, id est novae legis, quae per verbum suum data est, scilicet dedit novam legem quam promisit, quae verbum abbreviatum dicitur, eo quod in ea breviter omnia moralia praecepta veteris legis comprehenduntur. Unde propheta: »Verbum consummans [Col. 1192B] et abbrevians in aequitate facit Dominus super terram (Isai. X, 22; Rom. IX, 22).« Memor fuit, inquam, verbi, quod verbum mandavit esse complendum usque in mille generationes, id est in omnibus generationibus usque ad finem mundi. Per mille quippe, qui numerus est perfectus, competenter omnes generationes accipiuntur. Hoc autem quod interponit in universa terra judicia ejus, positum est ad probationem, quod ipse est Dominus Deus, et sic adaptatur: Dico quoniam ipse est Dominus Deus, et inde comprobatur esse Deus et Dominus, quia in universa terra, tam in Judaeis quam in gentibus, sunt judicia, id est praecepta, ejus completa, quod non esset nisi ipse Deus et Dominus esset. Dico quod memor fuit testamenti, quod videlicet testamentum disposuit ad Abraham, id est promisit [Col. 1192C] Abrahae. Ideoque non potuit non complere. Et memor fuit juramenti sui facti ad Isaac, id est firmae promissionis ad Isaac factae, quam cum juramento sui ipsius fecit. Complevit enim illud juramentum, et secundum litteram et secundum significationem. Et illud testamentum, id est illam promissionem statuit, id est promisit Jacob patriarchae ducens nos in praeceptum, id est in completionem praecepti sui. Quod est dicere: Illa promissio mystica vitae aeternae ad Jacob facta, causa est cur Domini praeceptum compleamus, ut per hoc ad illam promissionem perveniamus.

Et statuit etiam illud testamentum ad litteram Israel, id est Jacob ducens nos per illud testamentum completum jam ad litteram in testamentum aeternum, [Col. 1192D] id est in intellectum et spem aeternae promissionis, aeternae vitae, scilicet quae fidelibus ex hac vita migrantibus assidue datur. Quod est dicere: Per promissionem ad litteram completam, intelligimus mystice promissionem aeternam, quae quotidie in fidelibus completur. Exponit igitur ipsam promissionem ad litteram, et qualiter ad litteram completa sit, per totum psalmum usque ad finem. Dico quod statuit Jacob et Abrahae, ita videlicet dicens per angelorum officium: Tibi Abrahae et Isaac et Jacob dabo terram Chanaan, semini tuo videlicet dabo ad litteram. Innuit autem propheta aeternam promissionem per terram Chanaan praefiguratam, cum ex [Col. 1193A] parte sua addit. Terram Chanaan dico significantem funiculum haereditatis vestrae aeternae, a Domino dandae, id est significantem mensuram haereditatis vestrae. Quod est dicere: O fideles Judaei, terra Chanaan vestris patribus data cum funiculo distributionis, significat aeternam beatitudinem vobis promissam, quae cum mensura vobis dabitur, ut, cum omnes eamdem beatitudinem sitis habituri, unus tamen alio beatior et gloriosior erit, secundum quod sanctior fuerit, juxta illud Apostoli: »Sicut stella differt a stella in claritate, sic et resurrectio mortuorum (I Cor. XV, 41).« Et Dominus in Evangelio, »In domo patris mei mansiones multae sunt (Joan. XIV, 2).« Dico quoniam filiis Abrahae, Isaac et Jacob promisit terram Chanaan, et ut filii eorum eam [Col. 1193B] possiderent, non reliquit, id est non dimisit hominem aliquem nocere eis, id est Abrahae, et Isaac sic, scilicet nocere ut interficerentur, et etiam pro eis corripuit reges, ne essent eis nocivi, sicut rex Aegypti et rex Gerarae leguntur divinitus correpti fuisse, ne nocerent Abrahae (Gen. XII, 17; XX, 3). Dico quod reges corripuit, dicens, scilicet arcana dictione: Nolite tangere, nocive, Christos meos, id est unctos a me oleo spiritualis gratiae, et nolite malignari, id est maligne agere in prophetis meis, illi nimirum prophetae fuerunt, etsi prophetiae libros non ediderunt. Dico quod corripuit pro eis reges tunc, scilicet corripuit, cum essent numero brevi, et ut expressius dicam, cum essent paucissimi, et incolae, id est advenae cultores 420 ejus terrae Chanaan, et cum [Col. 1193C] pertransierunt de gente in gentem Abraham, scilicet et familia ejus, et quia possent transire de gente in gentem, in uno regno tamen determinat sic: Et sic dico eos pertransisse de gente in gentem, quod pertransierunt de regno Chaldaeorum, ubi Abraham fuit natus, ad populum alterum, scilicet ad populum Chananaeorum. Legitur enim Dominus ad Abraham dixisse: »Egredere de terra et de possessione tua, et veni in terram quam monstravero tibi, et faciam te crescere in gentem magnam (Gen. XII, 1).« Quia nisi Abraham, et Isaac, et Jacob ad generandum filios conservati essent, eorum filii utpote qui nulli essent, nunquam terra Chanaan possedissent. Et postquam eos transeuntes de gente ad gentem conservavit, ut Jacob et filii ejus in Aegyptum irent, et [Col. 1193D] inde post in terram Chanaan redirent, vocavit non voce, sed imperio potentiae, famem super terram, id est praecepit famem dominari super terram Chanaan, a similitudine illius qui ministrum vocat, ut ei aliquid praecipiat: et ut multum fames dominaretur super terram, contrivit, id est conteri permisit omne firmamentum panis, scilicet omnem panem permisit destrui, unde sensualitas humana confirmatur. Ut autem in tempore famis Jacob et filii ejus in Aegyptum transituri, haberent patronum, ne fame perirent.

Misit ante eos Joseph virum, qui viriliter se habuit, non consentiens turpiter uxori Putiphar eunuchi Pharaonis. Et hoc modo misit quod venundatus [Col. 1194A] est a fratribus Aegyptiis, de libero transiens in servum, quod equidem mirabilius fuit cum ex servo dominus Aegypti sit postea factus. Aegyptii vero quibus venundatus est, humiliaverunt pedes ejus in compedibus. Dictum est enim ab uxore Putipharis, cui consentire noluit, illum sibi violentiam inferre voluisse (Gen. XXXIX, 14). Qua de causa a ministris Pharaonis captus est et incarceratus, et compedibus vinctus (Ibid., 20), et ibi ferrum, id est duritia tribulationum pertransiit animam ejus, id est anxiavit vitalitatem ejus, ad modum ferri corpus pertranseuntis. Ferrum tribulationum dico durans donec veniret verbum ejus, id est donec veniret verbum interpretationis visionis Pharaonicae, et tunc eloquium Domini, scilicet verbum interpretationis a [Col. 1194B] Domino ipsi datum inflammavit eum Joseph, id est comprobavit eum sanctum esse, qui ante adulter dicebatur; a similitudine auri puri, quod inflammatur, id est per flammam purum esse comprobatur, et tunc misit rex Pharao in carcerem, et solvit eum a compedibus, et princeps, inquam, populorum Aegyptiorum, id est rex Pharao misit, et non solum solvit, sed et dimisit eum, id est liberavit de carcere, et postquam vidit eum sapientem virum, constituit eum dominum domus suae, et principem omnis possessionis suae, ut familiam suam in tempore famis regeret; et ut erudiret principes ejus Pharaonis ita, sicut semetipsum vellet ipse Pharao erudiri: et non solum juvenes principes qui non erant adeo sapientes, sed et senes ejus qui sapientes erant, majorem [Col. 1194C] prudentiam doceret; quod equidem mirabile fuit, doceri scilicet senes a juvene, et occasione Joseph qui in Aegypto dominabatur, intravit Jacob in Aegyptum cum filiis suis ne fame periret. Ne vero crederetur Jacob Aegypti dominus fuisse, et sic non oportuisse filios suos inde redire, addit: Et Israel, id est Jacob fuit accola, id est advena habitator in terra Cham, id est in Aegypto, ubi mansit Cham; et ibi auxit Dominus populum suum vehementer, id est multiplicavit filios Israel, et firmavit eum populum, id est firmum fecit in possessione et divitiis super, id est plusquam omnes inimicos ejus Aegyptios, qui ei ex invidia inimicabantur. Ut autem occasione persecutionis Aegyptiorum populus Israel in terram Chanaan rediret, convertit cor eorum Aegyptiorum [Col. 1194D] ab amicitia, ut odirent populum ejus, et sic dolum facerent in servos ejus, filios Israel eorum filios occidentes, et ipsos servitute opprimentes; et ut de servitute populus ejus eriperetur, misit ad eum liberandum Moysen servum suum, et Aaron quem elegit 421 in sacerdotem: ipsum, inquam, Aaron sibi valde charum et familiarem; et in eis, id est Moyse et Aaron posuit verba, id est praecepta sua, verba dico efficacia signorum suorum, et non qualiumcunque signorum, sed prodigiorum factorum in terra Cham. Nam quia verba Domini fideliter et intrepide Pharaoni dicebant, prodigia multa operabantur.

Caeterum, quoniam Pharao pro verbis Domini populum ejus dimittere noluit, misit tenebras in Aegyptum, [Col. 1195A] et tantas quod obscuravit eos Aegyptios, ne unus alium videre posset (Exod. X, 23). Legitur enim aer adeo spissus fuisse, ut palpari posset (Ibid., 21), et hoc modo non exacerbavit Dominus, id est non permisit Dominus fieri acerbos sermones suos. Nam, nisi talia miracula faceret, sermones ejus quos ad Pharaonem habuerunt, acerbi essent Moysi et Aaron; essent quippe causa quare acerbe punirentur. Quoniam autem cessantibus tenebris Aegyptii populum dimittere noluerunt, convertit aquas eorum in sanguinem ne biberent: et sic occidit pisces eorum. Non solum vero taliter eos punivit, sed etiam edidit terra eorum ranas, et non solum in campis, sed etiam ut durior esset persecutio, fuerunt ranae in penetralibus, id est in secretis thalamis ipsorum regum, [Col. 1195B] qui caetera impedimenta solent aliquo modo pellere; sed ranas non poterant, et quoniam adhuc populum detinuerunt, dixit non voce sed imperio potentiae suae, et venit in Aegyptum, coenomyia et ciniphes existens in omnibus finibus eorum, non in parte solummodo. Et etiam posuit, id est fecit pluvias eorum grandinem, ut arbores contunderentur, et posuit ignem fulminum in terra ipsorum comburentem, id est ad hoc ut messes et jumenta et caetera quae ibi erant combureret. Dico quod posuit pluvias eorum grandinem, et ipsa grandine percussit vineas eorum et ficulneas eorum, et ut universaliter dicam, grandine illa contrivi omne lignum finium eorum, et quoniam adhuc in duritia perseveraverunt, dixit imperio potentiae suae, et venit in Aegyptum locusta innumorabilis, [Col. 1195C] et brucus cujus non erat numerus. Et locusta comedit omne fenum in terra eorum, et brucus comedit omnem fructum terrae eorum, et post percussit Dominus per angelum percutientem omne primogenitum, tam hominum quam pecudum, in terra eorum, et primitias omnis laboris eorum, id est meliores fruges eorum, sive primogenitum accepit, quantum ad homines tantum, primitias vero laboris, quantum ad pecudes quae cum labore nutriuntur. Et postquam primogenitum omnem percussit, eduxit eos de Aegypto cum multo argento et auro Aegyptiorum. Praecepit enim Dominus ut quidquid possent auri et argenti a vicinis mutuo sumerent, et clam secum deferrent (Exod. II, 2), et cum eos educeret, non erat aliquis in tribubus eorum infirmus, et tunc Aegyptus quae [Col. 1195D] propter ablationem auri et argenti sui de eorum discessu tristis fuerat, audito hoc quod Pharao cum omni exercitu submersus fuerat, laetata est in profectione eorum filiorum Israel, scilicet laetata est ideo quod non revertebantur, ut terram occuparent: et ideo laetata est, quia incubuit timor eorum filiorum Israel super eos Aegyptios.

Dico quod Deus eduxit eos, et cum per desertum irent, expandit nubem super eos in protectionem eorum, id est ut eos ab aestu protegeret, et ignem ad modum columnae ut luceret eis per noctem, ne alicubi offenderent, et tunc petierunt escas (Exod. XVI, 3), et sponte sine labore inquisitionis venit coturnix innumerabilis, cadens in medio castrorum (Ibid., 13), et [Col. 1196A] saturavit eos pane coeli, id est manna de coelo cadente (Exod. XVII, 6; Num. XX, 11). Et cum sitirent, dirupit petram per Moysen, et inde fluxerunt aquae, et non parvae, sed abierunt inde flumina post filios Israel, et hoc in sicco. Quod valde mirabile fuit, id est in deserto ubi non esset locus fluminum. Et haec omnia ideo fecit, quoniam memor fuit verbi sancti sui, id est sancti pacti sui, quod habuit ad Abraham puerum, id est servum suum, scilicet quod daret filiis ejus terram Chanaan, quam aliter non haberent, nisi haec beneficia praecessissent, et tandem eduxit populum suum de deserto in exsultatione, et non omnem 422 populum quem de Aegypto eduxit, cum multa ejus millia essent in deserto mortua; sed electos suos, id est filios eorum qui de Aegypto educti [Col. 1196B] sunt, quos ad educendum elegerat, eduxit in laetitia; et illis eductis, dedit regiones gentium Chananaeorum, scilicet illis mortuis et ejectis, et non dedit illas vacuas, sed ut majus esset beneficium, labores populorum Chananaeorum possederunt, fruges scilicet et caetera quae cum labore paraverant; et haec omnia beneficia eis ideo contulit, ut custodiant complendo justificationes ejus, id est praecepta ejus quibus justificabantur, et non invite custodiant; sed legem ejus, id est praecepta ejus exquirant cum amore, ut compleant; et per hoc instruit fideles Judaeos de quibus hic agit, quod ipsi contuitu mysticorum beneficiorum, quae Deus quotidie in eis operatur, debent justificationes ejus custodire, et legem exquirere.



IN PSALMUM CV.

[Col. 1196C] Titulus centesimi quinti. Alleluia. Et hoc eodem modo ut in superiori exponitur, sed diversa a superiori in hoc psalmo intentio habetur. Nam cum in praecedenti psalmo de fidelibus Judaeis egerit, in hoc quidem infideles alloquitur, adhortans ut Deum laudent, peccata confitendo, quae ad similitudinem priorum patrum peccantium egerunt; quae etiam adhortatur ut enumerent, et confitendo a similibus peccatis cessent, orent quoque Deum ut eos visitet per Filium, et ut Domini potentias annuntient, et laudes ejus faciant, quia per hoc ad beatitudinem attingent. Postquam autem sua suorumque patrum peccata confessi fuerint, pro aliis orare admonet. Hanc autem exhortationem ea intentione facit ut eos ab omnibus peccatis revocet, et ad fidem adductos pro se [Col. 1196D] et pro aliis orare instruat.

Confitemini Domino Patri peccata vestra, vos infideles Judaei, et si puro corde confessi fueritis, securi potestis esse de venia, quoniam bonus est, in sui natura, id est facilis ad condonandum, cui vos admoneo confiteri et non ad horam est bonus, id est misericors, scilicet ideo confitemini, quoniam misericordia ejus quam habet in natura, est durans usque in saeculum futurum, id est in aeternum. Quod est dicere: In aeternum misericors est, dico confitemini, et post confessionem peccatorum, quis loquitur potentias Domini, et auditas faciet laudes ejus? Praeposterus ordo. Prius enim est laudes facere, postea vero potentias loqui, et hoc quod ad majorem exhortationem [Col. 1197A] sub interrogatione ponitur, aequipollens est, ac si diceret: Post confessionem peccatorum facite laudes ejus, id est complete bona opera in quibus ipse laudetur, et quia posset dici ignoramus laudes illas, addit auditas ac si dicat: Quas laudes satis jam per Scripturas audistis. Et postquam laudes ejus in vobis feceritis, loquimini aliis annuntiando potentias Domini, scilicet annuntiate ad correctionem aliorum eum potentem esse ad peccata condonandum, et potentem ad bonos remunerandum, potentem quoque ad malos puniendum. Non enim oportet prius aliquem aliis praedicare quam in se bona opera complere. Unde Apostolus: »Castigo corpus meum, et in servitutem redigo, ne, cum aliis praedicaverim, ipse reprobus efficiar (I Cor. IX, 27).« [Col. 1197B] Et etiam de Jesu legitur: »Quae coepit Jesus facere et docere (Act. I, 1).« Dixi confitemini peccata, et necesse quidem vobis est. Beati enim et hic sunt, et in futuro multo magis erunt illi, qui custodiunt in se, id est amplectuntur, non negligunt judicium peccatorum, id est confessionem, scilicet qui sic confessionem custodiunt ut frequenter confiteantur, et post confessionem ad vomitum non redeant. Dixi: Quis faciet laudes ejus, id est opera bona, et necesse est quidem ut faciatis, quia beati erunt qui faciunt justitiam, id est justa opera, et non ad horam, sed in omni tempore; dico confitemini ita orantes:

Memento nostri, Domine, indulgendo peccata, qui visus es nos diu oblivioni dedisse, dum sumus sub peccati originalis conditione. Dico, memento, et non secundum [Col. 1197C] merita nostra, sed in beneplacito 423 populi tui, id est in beneplacito misericordiae tuae, secundum quod soles misereri populi tui, et hoc modo quidem memento nostri, visita nos scilicet in salutari tuo, id est nos infirmos in peccatis et obnoxios morti visita per Christum Salvatorem tuum, ut ejus mortis pretio ad vitam reducamur. Dico visita nos in obedientia Salvatoris tui, ducens nos per ipsius Salvatoris notitiam ad videndum te, interiori contemplatione, nos, inquam, positos in bonitate operum electorum tuorum. Quod est dicere: Sic nos per eum visita ut visitando per indulgentiam ducas nos ad contemplationem notitiae tuae, nos, inquam, positos in bonitate, id est in bonis operibus, quam bonitatem habent electi tui. Ac si [Col. 1197D] dicat: Nos visitatos fac bene operari ad conformitatem fidelium tuorum, qui ad vitam electi sunt, ut merito bonorum operum te contemplari mereamur. Dico visita nos, ducens nos ad videndum te positos in bonitate, et ducens etiam ad laetandum de bonitate operum in laetitia gentis tuae, id est in conformitate laetitiae justorum qui sunt gens tua. Quod est dicere: Sic nos fac bene operari ut hanc bonam operationem non cum tristitia agamus, sed laetanter, ad conformitatem laetitiae justorum. »Hilarem enim datorem diligit Deus (II Cor. IX, 7).« Duc nos, inquam, ad laetitiam bonae operationis, ut nobis laetanter bene per te operantibus lauderis ab aliis cum haereditate tua, nobiscum scilicet. Quod [Col. 1198A] est dicere: Occasione bonorum operum nostrorum, et nos laudemus, et tu nobiscum per nos lauderis. Ostenso hoc quomodo orent, ostendit late usque circa finem psalmi, quomodo ad conformitatem patrum se peccasse debeant confiteri. Dico confitemini sic, scilicet, o Domine, peccavimus cum patribus nostris, id est peccavimus ad conformitatem patrum nostrorum, tanto ante tempore existentium, qui te graviter offenderunt: et hoc ostendit per partes sic. Vere peccavimus ut patres; injuste enim egimus quantum ad proximum, sicut ipsi; et iniquitatem fecimus, quantum ad nos sicut ipsi. Posset quaeri: Peccaveruntne patres vestri? Ad quod sic respondendum est: Peccaverunt utique. Patres enim nostri in Aegypto, ubi tu Deus pro eis multa mirabilia operatus [Col. 1198B] es, non intellexerunt, id est non animadverterunt mirabilia quae pro eis operatus es, ut eorum mirabilium contuitu tibi essent credentes et obedientes. Dico non intellexerunt, et si ad tempus intellexerunt, non fuerunt diu memores multitudinis misericordiae tuae, id est multorum mirabilium beneficiorum, quae per solam misericordiam eis contulisti.

Dicimus, o auditores, quod fuerunt immemores misericordiae Domini multiplicis, et immemores existentes, irritaverunt, id est ad iracundiam eum provocaverunt ascendentes, id est de Aegypto egredientes, et bene dicit ascendentes. Cum enim Aegyptus inferior situ sit omnibus terris circa eam existentibus, nullus inde potest egredi parte aliqua nisi cum ascensu. Ascendentes, inquam, irritaverunt [Col. 1198C] eum, et hoc in mari, mari Rubro, scilicet ubi non esset irritandus, prae nimietate periculi. Nam cum hostes insequentes se viderent, et mare Rubrum ante, dubitaverunt an Deus posset eos liberare, et sic eum irritaverunt. Vel sic: Irritaverunt eum ascendentes de Aegypto in mare, mare, inquam, Rubrum. Mare quippe Rubrum altius est Aegypto, sicut et terra in qua est. Vel sic: Irritaverunt eum ascendentes in mari, mari scilicet Rubro formidato. Mari Rubro determinatio est qualiter eum irritaverunt, et quamvis eum irritassent, tamen salvavit eos, et non propter merita eorum, sed propter nomen suum glorificandum, ut per hoc scilicet notam faceret posteris potentiam suam, id est se potentem esse, et hoc modo nomen ejus ab eis [Col. 1198D] glorificaretur. Dico quoniam eos salvavit, et hoc modo quidem salvavit, increpuit tacito imperio potentiae suae mare Rubrum, ne eos impediret, et per hoc exsciccatum est in medio, hinc et hinc pro muro aquis accumulatis et stantibus, et deduxit eos in abyssis, id est ita siccae duxit eos per locum 424 ubi solebant esse abyssi, id est magnae profunditates, sicut in deserto, id est quasi per desertum, ubi nunquam aquae fuerunt. Et tunc operuit aqua maris tribulantes eos, scilicet Aegyptios scilicet temere ingressos, et sic quod unus ex eis non remansit qui eos insequeretur postea: et tunc crediderunt Deo in verbis ejus completis, id est in consideratione verborum completorum, scilicet considerando [Col. 1199A] eum complesse verba sua, quae per Moysen eis mandaverat de eorum ereptione; crediderunt eum omnipotentem esse, et tunc laudaverunt eum cordis affectione, proferendo laudem ejus ore. Quod est dicere: Laudaverunt eum, et ore, et corde, sed hoc credere, et hoc laudare cito, id est ad horam fecerunt non diu; et post statim obliti sunt operum ejus, quorum assiduo contuitu deberent credere et laudare.

Et cum ipse consilio arcano disposuisset eos non statim terram Chanaan ingressuros, non sustinuerunt, id est non patienter exspectaverunt consilium ejus, murmurantes et de promissione terrae Chanaan diffidentes, et post in deserto existentes ubi nihil ciborum erat concupierunt concupiscentiam, [Col. 1199B] id est manna quod concupiscentia dicitur, eo quod concupiscentia ingluviei fuit optatum; vel concupiscentiam, id est ollas carnium, quas in Aegypto habuerant, et concupiscendo tentaverunt Deum, diffidendo de potentia ejus, et dubitando an posset eis escas dare, et hoc in inaquoso, id est, in deserto ubi saltem timore debuissent a tentatione cessasse; et licet tentassent, dedit tamen eis petitionem ipsorum, et hoc modo quidem dedit, quia mittendo manna misit saturitatem in animas eorum, id est saturavit vegetabilitatem eorum; et licet haec eis beneficia conferret, tamen irritaverunt Moysen, et hoc in castris, ubi locus erat timoris, et Aaron irritaverunt sanctum sacerdotem Domini. Legitur enim quod, cum Moyses jussu Domini Aaron fratrem [Col. 1199C] suum sacerdotem constituisset, ipsi de hoc murmurantes non acquieverunt, dicentes cum hoc ideo fecisse quod tribum suam vellet exaltare (Num. XVI, 11), et quia Moysen et Aaron irritaverunt (Ibid., 18), aperta est terra et deglutivit Dathan. Intelligendum est quoniam et Abiron deglutivit, et operuit, id est clausa est super congregationem familiae Abiron absorptam. Notandum quoque quod et congregationem Dathan absorbuit, sed causa brevitatis ita positum est. Dathan sane et Abiron hujus murmurationis exstiterunt auctores, ideoque cum omni familia sua vivi absorpti sunt. Non solum autem eos terra cum familia eorum absorpsit (Ibid., 32), sed et exarsit ignis in Synagoga, id est in congregatione eorum, et sic exarsit quod flamma [Col. 1199D] combussit peccatores, ex aliis familiis qui eis acquieverant, Core videlicet et alios ducentos quinquaginta, qui ad Dathan et Abiron congregati fuerant, et electi ad offerenda sacrificia contra Aaron et tribum ejus (Ibid., 35). Non solum autem hoc modo peccaverunt, sed etiam fecerunt vitulum conflatilem (Exod. XXXII, 4), et hoc in Horeb, in illo loco, scilicet in quo Deo obediendum esset, saltem metu gentium circumastantium; et postquam vitulum fecerunt, adoraverunt illud sculptile, scilicet vitulum, et sic mutaverunt gloriam suam, scilicet Domini qui gloria eorum esse deberet, in quo adorato solummodo gloriandum esset, mutaverunt non in verum vitulum, quod satis miserum esset, sed quod deterius [Col. 1200A] est, in similitudinem vituli comedentis fenum. Quod est dicere: Vitulum conflatilem, qui similitudo erat veri vituli, Deum esse reputaverunt. Quod autem addit, comedentis fenum, non est positum ad differentiam, sed ad eorum ignominiam, quia videlicet illius similitudinem Deum esse dixerunt, quia adeo res debilis est et vilis, quod feno pascitur.

Dico quod adoraverunt sculptile, et sic obliti sunt Deum qui minime obliviscendus esset: qui nimirum salvavit eos, de Pharaone et de mari Rubro, et qui pro eis fecit magnalia in Aegypto, et non qualiacunque, sed mirabilia in terra Cham; et pro eis etiam fecit terribilia in mari Rubro, id est talia opera unde timendus esset, cum Pharaonem cum 425 exercitu toto demerserit; et quoniam Deum obliti sunt, Deus dixit, id est statuit [Col. 1200B] ut disperderet eos, si non Moyses electus ejus, id est amicus ejus, pro quo ipse multum debebat facere, stetisset pro eis, in confractione, id est in maxima anxietate sollicitudinis, orans Deum pro ipsis ut eis parceret. Dico si non stetisset in confractione, et hoc in conspectu ejus, id est interius in anima quam ipse solus conspicit. Quod est dicere: Vere eos disperdidisset, nisi servus ejus Moyses eis compatiendo, pro ipsis affectione cordis orasset. Dixerat enim ei Deus: »Dimitte me ut irascatur furor meus contra eos (Exod. XXXII, 10);« et ad hoc, scilicet stetisset in confractione ut orando pro eis averteret iram, id est vindictam ejus ab eis ne disperderet eos. Dico quod obliti sunt Dominum, et etiam terram desiderabilem, id est terram Chanaan, quae nimis esset desideranda [Col. 1200C] (Num. XIV, 7), habuerunt pro nihilo, scilicet sic de ejus promissione diffiderunt, ut eam quasi nihilum reputarent, nec ad eam adipiscendam laborare vellent; et cum eis eam Dominus certissime promitteret (Ibid., 30), non crediderunt verbis ejus acceptis per Moysen, et magis et magis murmuraverunt, existentes in tabernaculis suis, ubi timendum esset et a murmure cessandum, cum nondum certam sedem haberent, et cum eos Dominus per Moysen castigaret ne murmurarent, non exaudierunt vocem Domini per Moysen datam, ut cessarent. Et cum hac occasione digni essent damnatione, elevavit, id est separavit et elongavit ab eis manum, id est vindictam suam, manum, inquam, imminentem pro malis meritis eorum super eos, ad hoc ut digne prosterneret, [Col. 1200D] id est interficeret eos in deserto, et imminentem etiam ad hoc, ut dejiceret semen eorum in nationibus gentium, id est ut permitteret filios eorum captivatos dispergi inter nationes gentium, et eos disperderet, id est diversis modis perderet in regionibus gentium dispersos. Quod est ac si diceret: Cum propter eorum diffidentiam super eos ira Dei immineret ad hoc, ut partem eorum in deserto disperderet, partem vero in regionibus gentium dissiparet, et filios eorum inter nationes dispergeret, ipse prius hanc vindictam distulit ne perirent, ad similitudinem illius, qui onus elevat ne aliquem deprimat.

Et licet manum elevaret, tamen initiati sunt [Col. 1201A] Behel-Phegor, id est consecrati idolo Behel, in Phegor regione. Ac si diceret: Licet eis pie parceret, tamen eum magis offenderunt, consecrando et subdendo se Behel, et ibi in Phegor; scilicet comederunt sacrificia mortuorum hominum, quos gentes deos esse mentiebantur, sicut erat Jupiter, etc., qui homines fuerunt, quorum sacrificia nefanda prohibita erant, ne comederentur. Dico quod comederunt sacrificia illicita, et etiam irritaverunt eum Deum in adinventionibus suis, id est per hoc quod adinvenerunt, ut cum mulieribus Madian fornicarentur, quod a Deo prohibitum fuerat; et quoniam irritaverunt, multiplicata est in eis ruina, id est multi a Deo interfecti sunt: et quando ruina illa fiebat, stetit Phinees, filius Eleazari filii Aaron fratris [Col. 1201B] Moysi, non cecidit, sed constans fuit in praecepto Domini, ne cum Madianitis fornicaretur: et stans placavit Deum, perforando cuspide ad vindictam Dei Hebraeum et Madianitidem quamdam, quos illicite commistos invenit (Num. XXV, 8), et sic cessavit quassatio, ut posthac Deus eis parceret: et hoc quod sic Deum placavit, reputatum est ei in justitiam, id est hac de causa justus vocatus est, et in generatione illa praesenti et usque in generationem sequentem, et etiam usque in sempiternum justus hac occasione reputabitur. Dico quod Deum irritaverunt in adinventionibus suis, et non solum hoc, sed et irritaverunt eum ad aquas contradictionis, scilicet ante petram, ubi objurgando contradixerunt Moysi et Aaron dicentes, quod non possent de petra aquam ejicere [Col. 1201C] (Num. XX, 10), et ibi vexatus, id est anxiatus est Moyses propter eos, id est propter contradictiones eorum; et vere vexatus est, quia ipsi contradicendo, exacerbaverunt spiritum 426 ejus, id est acerbam et iratam fecerunt animam ejus, et adeo fuit exacerbatus et extra sensum factus quod distinxit in labiis suis, id est ut distinctionem et diversitatem faceret in verbis labiorum suorum, scilicet ut cum nihil antea dubitative de hoc quod sibi erat injunctum a Domino dixisset, hoc dubitative diceret. Et sic verba haec distincta et diversa essent a verbis quae prius cum certitudine dixerat. Legitur enim dixisse: »Nunquid de petra hac vobis aquam poterimus ejicere?« (Ibid.)

Non solum autem his modis Deum offenderunt, [Col. 1201D] sed hoc modo quoque quod, postquam in terra promissionis fuerunt, et Dominus praecepisset ut omnes gentes terrae illius interficerent, non disperdiderunt gentes illas omnes quas dixit Dominus illis, ut interficerent. Non solum autem eis pepercerunt, sed et commisti sunt per connubia mulierum inter gentes Amalech, quibus contra praeceptum Dei pepercerant, et sic didicerunt opera eorum, scilicet illicitos ritus sacrificiorum: et sacrificando servierunt sculptilibus idolis (Num. XXV, 2, 3), et hoc factum est illis in scandalum, id est causa fuit quare Deus ab eisdem gentibus permitteret eos multa tribulationum scandala pati. Dico quod servierunt sculptilibus, et serviendo immolaverunt filios suos, et filias suas [Col. 1202A] daemoniis, idolis scilicet in quibus daemonia dabant responsa. Exponit autem qualiter immolaverunt. Dico immolaverunt, id est hoc modo quidem interficiendo eos, et effuderunt sanguinem innocentem, quod multo pejus est quam si nocens esset, sanguinem filiorum suorum et filiarum suarum, quas sacrificaverunt sculptilibus idolis Chanaan; quod multo crudelius quam si filii et filiae eorum non essent; et non paucos interfecerunt, sed ab illis interfecta est terra, id est maxima pars filiorum habitantium in terra illa. In sanguinibus, id est in effusione sanguinum, scilicet ad hoc interfecta est, ut sanguis ejus idolis effunderetur, et tanta fuit occisio quod terra ubi sacrificium fiebat, contaminata est in operibus eorum, scilicet in operibus sacrificiorum ubi [Col. 1202B] sanguis effundebatur; et sic fornicati sunt in adinventionibus gentium suis factis, scilicet quia adinventitia gentium sacrificia sua fecerunt, ea faciendo, fornicati sunt Deum relinquendo, et idolis adhaerendo, ad similitudinem mulieris fornicantis, quae, dimisso marito, cum adultero fornicatur. Et quia fornicati sunt iratus est Dominus furore, id est nimia ira in populum suum, id est contra populum suum, et abominatus est haereditatem suam, id est abominabilem et exsecrabilem reputavit populum suum, quem per Moysen et caeteros doctores excoluerat, sicut aliquis excolit haereditatem, et tradidit eos in manus, id est in potestatem gentium circumstantium, et hoc modo tradidit quod dominati sunt eorum gentiles, qui oderunt eos, captivos eos ducendo, et [Col. 1202C] tributa ab eis exigendo: et etiam tribulaverunt eos inimici eorum gentiles innumeris tribulationibus, et ex toto humiliati sunt sub manibus, id est sub potestate eorum, ut interdum eorum servi efficerentur; et ex hac humiliatione saepe liberavit eos Dominus multis modis, ut in historia legitur.

Ipsi autem cum hac occasione deberent eum nunquam exacerbare, exacerbaverunt eum in consilio suo illicito, id est malum consilium peccandi accipiendo; et rursus a Deo humiliati sunt sub potestate inimicorum in iniquitatibus suis, id est propter iniquitates suas, et tunc iterum misericorder vidit cum tribularentur, et audivit orationem eorum, orantium ut eriperentur: et ideo audivit, quia memor fuit testamenti sui, facti ad Abraham, quod ex semine ejus nasceretur [Col. 1202D] Christus qui non nasceretur nisi his parceretur: et quia memor fuit, poenituit eum, id est sic eos eripuit quasi de eorum tribulatione poeniteret. In Deo enim nunquam est poenitentia, sed aliquando videtur esse, quando factum quodlibet immutat. Poenituit, inquam, et hoc secundum multitudinem misericordiae suae, non 427 secundum eorum merita. Et ab ira dedit eos in misericordias, id est in beneficia misericordiae, scilicet cum primum eis esset iratus, multiplicia beneficia misericordiae eis contulit, et hoc in conspectu omnium inimicorum qui ceperant prius eos in servitutem. Quod est dicere: Eis liberatis sic beneficia contulit, ut hoc omnibus eorum inimicis innotesceret. Quod dicit in misericordias, per emphasim dicit. Ac si [Col. 1203A] dicat: Circumdedit eos multis misericordiae beneficiis. Postquam eos Propheta instruxit quomodo sua suorumque patrum peccata debeant confiteri, instruit quoque orare sic: Dico ut sic confiteamini dicentes: Peccavimus cum patribus nostris etc., et sic quoque dicite: Quandoquidem patres orantes audisti eripiendo eos de tribulationibus, nos quoque orantes salvos fac de tribulationibus peccatorum eripiendo. Instruit etiam eos Propheta, postquam pro se oraverint, pro aliis orare sic: Postquam de salute vestra oraveritis, de salute quoque gentium orate, dicentes: Dicimus salvos fac nos, et etiam oramus congrega ad unitatem fidei de diversis nationibus gentium nos, id est nobis conformes futuros illos, scilicet ex gentibus qui credituri sunt, sicut et nos [Col. 1203B] dicimus salvos fac nos, ut salvi facti, confiteamur laudem et ore et opere et corde nomini tuo sancto, quod est Dominus. Et in illa laude tua gloriemur, non inviti scilicet eam persolvamus. Confiteamur, inquam, sic dicentes. Benedictus, id est exaltatus sit Dominus Deus Israel, scilicet magnificatus sit qui dominator et creator est nostri, qui sumus Israel, et hoc non ad horam, sed a saeculo praesenti et usque in saeculum, id est in aeternum. Hoc quidem dicemus nos benedictus, etc. Et exemplo nostri omnes, id est omnismodi populus tam Judaeorum quam gentium ad fidem convertendus dicet fiat, fiat. Quod autem bis fiat ponit, vel ad inculcationem, vel propter duplicem parietem Ecclesiae facit.



IN PSALMUM CVI.

[Col. 1203C] Titulus centesimi sexti. Alleluia, alleluia. Quod bis hic alleluia ponitur, affirmat beatus Augustinus positum esse propter duplicem Ecclesiae parietem: unum, videlicet alleluia, ad Ecclesiam ex Judaeis exhortandam ad laudandum Deum; aliud vero, quantum ad Ecclesiam gentium. Verumtamen scribit sanctus Hieronymus, Hebraicae veritatis exquisitor diligens, quod in quibuscunque psalmis bis alleluia ponitur, prius ad praecedentem psalmum spectat, posterius autem titulus est sequentis, ut in praecedentibus quidem psalmis apparet. Nam postquam in psalmo praecedenti, ubi de Judaeis infidelibus egit, priorum patrum peccata ostendit, et qualiter eos Deus pro peccatis afflictos, et post orantes [Col. 1203D] et de peccatis poenitentes ab afflictionibus illis eripuit, congrue subjungitur alleluia. Ac si poneret: Quandoquidem ut ostendi, talia beneficia Deus patribus vestris fecit, ut et ipse vobis eadem beneficia faciat, laudate Deum fide, voce, et opere. Sequens autem alleluia, sequentis psalmi convenienter est titulus. Propheta quippe qui de Judaeis in superioribus psalmis duobus egit, in hoc de fidelibus ex gentibus agit, adhortans ut Deum laudent, et hoc contuitu, quia multiplicia beneficia in Ecclesia operatur: et quia Judaeis repulsis, gentes ad fidem admisit, enuntiat quoque ipsa beneficia, ut magis eos ad Dei laudem incitet. Agit enim quomodo suos de quatuor periculis eripit. Quae quidem ereptiones non omnes omnibus conveniunt. Non enim omnes in [Col. 1204A] omnia haec pericula deveniunt, sed nullus est in Ecclesia cui vel una harum vel omnes ereptiones istae necessariae non sint.

Primum quidem periculum est infidelitas, de quo quidem omnes per fidem necesse est eripi. Secundum vero consuetudo peccandi, quae post fidei susceptionem restat, quae et si multis dominetur, reducens eos ad pristina vitia. Pauci tamen sunt quos opprimere nequit; de qua consuetudine peccandi fideles se deprecantes Deus eripit, dum eos per gratiam ad bonae operationis 428 consuetudinem adducit. Tertium autem est acedia, id est desidia, quod solis spiritualibus viris ingruit, qui, postquam ad boni operis consuetudinem attigerint, ex dilatione supernae patriae torporem quemdam accipiunt, [Col. 1204B] ac spiritalem animae cibum, lectionem videlicet et orationem minus solito, et cum taedio sumunt. A quo periculo Deus eos ad se clamantes liberat, cum in eis fervorem charitatis exsuscitat. Quartum equidem est periculum quod solis instar Ecclesiae pastoribus, tempestas videlicet immodica tribulationum, vel cum ab exterioribus hostibus persequuntur, qui ovile Dominicum devorare nituntur, vel cum a subditis immoderate et incorrecte se habentibus tribulationem interius patiuntur, dum eis quos ad viam rectitudinis reducere nequeunt, valde compatiuntur. Quam pro certo tempestatem ab eisdem praelatis exorata divina clementia mansuefacit. Vel dum plebem subditam spiritaliter corrigit, vel ejus hostium exteriorum impetum modo [Col. 1204C] quolibet imperii sui potentia mirifice compescit. Hoc etiam quod bis psalmo huic alleluia praeponitur, inculcationis causa et majoris exhortationis pondere factum esse a quibusdam asseritur. Cum itaque de hujusmodi re sententia multiplex habeatur, Hieronymus, utpote linguae peritus Hebraicae, praecipue videtur esse sequendus.

Confitemini Domino, etc., ac si dicat: Vos gentiles, id est a Christo ejus morte redimendi, laudate Dominum ore, et opere, et devotione; et hoc contuitu confitemini, quoniam bonus est in natura ineffabiliter. Vos autem idiotae, qui non potestis ad hoc sufficere ut contuitu bonitatis ejus ei confiteamini, confitemini saltem hoc contuitu, quoniam in saeculum misericordia ejus, id est quia conspicitis quod beneficia misericordiae [Col. 1204D] ejus, sunt in humano genere duratura usque in saeculum, id est usque in aeternum. Confitemini, inquam, et hoc etiam adhortatorie dicant alterutrum qui redempti sunt, id est gentiles qui redimendi sunt a Domino Christo, adhortando unus alterum dicant hoc quod dico, scilicet confitemini Domino. Exponit igitur unde sunt redimendi cum addit: Quos redemit, inquam, id est redimet morte sua de manu inimici, id est de potestate diaboli, illis ex invidia inimicantis, et illos redimendos congregavit, id est congregabit non in unum locum, sed in unitatem fidei de regionibus omnibus. Per hoc quod dicit de regionibus omnibus, eos esse multos innuit, et tanto majus esse beneficium ostendit. [Col. 1205A] Ostendit autem ipsas regiones per partes, cum adjungit, scilicet congregabit eos a solis ortu, id est ab oriente et occasu, id est occidente, et ab aquilone, id est a septentrionali plaga et mari australi. Quod est ac si dicat: Ex omnibus mundi partibus congregabit. Quod autem ponit a mari, non vult referri B. Hieronymus quantum ad australem plagam, eo quod Hierusalem nullum mare habeat ab australi parte, sed potest ad omnia referri. Ac si dicat: Dico quoniam eos congregabit quosdam ab oriente, et quosdam ab occidente, quosdam etiam ab aquilone. Et omnes istos congregabis a mari exemptos, id est ab amaritudine infidelitatis. Intendit autem ostendere primum periculum cum addit, erraverunt. Quod sic adaptatur dico congregabit. Et [Col. 1205B] ecce unde eos congregabit de errore, scilicet infidelitatis. Erraverunt enim, id est errabunt positi in solitudine, scilicet infidelitatis, scilicet solitarii, nec associati populo Judaico Dei utcunque notitiam habenti. Et positae in inaquoso, id est in ariditate cordis, carentes aqua doctrinae et intellectus. Et quidam eorum philosophi scilicet, esurientes et sitientes, id est valde desiderantes ad modum esurientium et sitientium, ratione sua invenire qua via ad civitatem coelestem pervenirent; non tamen invenerunt viam civitatis habitaculi, in qua non est peregrinatio, sed perennis habitatio. Et per hoc innuit quoniam idiotae qui viam 429 non quaesierunt, multo minus invenerunt. Legitur quippe Platonem de Trinitate disputasse, sed de Verbi incarnatione [Col. 1205C] notitiae nil habuisse. Unde in Canticis: »In lectulo meo quaesivi quem diligit anima mea, quaesivi illum et non inveni (Cant. III, 1).« Et eodem modo alii philosophi de summo bono Deo, scilicet disputantes, ejusdem incarnationis fide caruerunt. Ideoque erraverunt.

Errabunt, inquam, et anima eorum in ipsis confidens, ab intellectu et omni virtute defecit, id est deficiet. Quod est dicere: Quia per se virtutes et intellectum habere putabunt, ab his omnibus deficient. Non enim virtutes et rectus intellectus esse dicenda sunt, quae sine fide et charitate habentur. Et errando et deficiendo clamaverunt, id est clamabunt ad Deum, non voce, non affectione; sed cum tribularentur, id est cum hoc erit quod tribulabuntur ab [Col. 1205D] anxietate ignorantiae. Cum, causativum est, ac si dicat: Ipsa miseria tribulationis eorum clamabit ad Dominum, cum hoc erit quod minus anxiabuntur, eo quod ad viam summi boni attingere nequibunt. Et Dominus eripuit, id est eripiet eos de necessitatibus, id est de paupertatibus eorum, de hoc scilicet quod egentes erunt fide, virtutibus et intellectu. Unde valde eos eripi necesse est. Et hoc modo quidem eripiet quod eos ereptos ab errore deduxit, id est deducet in viam rectam fidei et intellectus, ut hac via irent, id est eant in civitatem habitationis, non peregrinationis, scilicet in Hierusalem coelestem. Et quia haec beneficia eis conferet, hortor ut confiteantur laudem Domino misericordiae ejus, id est haec [Col. 1206A] beneficia misericordiae ejus, quod eos scilicet eripiet et deducet, sint materia quare ipsi laudent Dominum corde, ore, et operatione. Et non qualiacunque beneficia erunt, sed mirabilia exhibenda filiis hominum primorum Adae videlicet et Evae, qui non erunt solum filii secundum originem, sed secundum mortis participationem. Illud enim mirabile erit quod per fidem mortuos suscitabit. Repetit autem ipsa beneficia quae plurima sunt, quantum ad plures personas, ut magis eos ad Dei laudem incitet, sic: Vere confiteri debent contuitu harum misericordiarum, quia satiavit, id est satiate et large replebit eorum animam prius inanem, id est vacuam et animam esurientem bonis, id est valde desiderantem satiavit. Large replebit bonis illis, fide scilicet, et virtutibus, [Col. 1206B] et intellectu. Quod repetit et animam ideo facit ut addat esurientem, ac si dicat: Ideo anima eorum replebit, quia illa esuriet. Datur autem intelligi quod multos idiotas in viam rectam fidei deducent, qui prius eam quaerere nescierunt.

Primi quidem periculi ereptione ostensa, secundi ereptionem ostendere sic intendit. Non solum esurientes satiabit, sed post hanc ereptionem multos ex his ereptos sedentes, id est immorantes in tenebris peccatorum, et in illis tenebris, quae erunt umbra mortis, id est tenebrae ducentes ad mortem aeternam, solvet a tenebris illis, scilicet a peccatis criminalibus. Tenebrae et umbra idem hic significant; Sedentes in tenebris, inquam, et vinctos in illis tenebris a prava consuetudine ne per se possint evadere, [Col. 1206C] et in hoc quidem majus beneficium denotatur in eorum solutione. Vinctos, inquam, prava consuetudine persistendo in mendicitate et ferro, id est in ferrea mendicitate, scilicet in insolubili paupertate imbecillitatis, quia sic imbecilles erunt ex prava consuetudine, quod peccatis nequibunt resistere, a similitudine imbecillis, qui ferrea vincula, quibus astrictus est, nequit evadere. Dico vinctos in ferrea mendicitate, et inde continget eos insolubiliter vinciri, quia exacerbaverunt eloquia Domini, id est quia acerba et gravia reputabunt praecepta Domini; quae, si eis jucunda et amabilia viderentur, non sic utique vincirentur. Exacerbabunt, inquam, praecepta Domini et consilium, id est praecepta altissimi sapienti consilio danda exacerbando irritaverunt, id est ad [Col. 1206D] iram provocabunt illum Altissimum, quod equidem 430 erit valde temerarium, cum altissimus sit et ad ulciscendum potens. Quoniam autem eos dixerat vinctos, ostendit sic vinctos ut nullo nisu possint se solvere, ut majus appareat beneficium in eorum solutione. Dico quod vincti erunt, et sic vincti quod, licet toto nisu rationis se solvere laborent, tamen persistendo in laboribus solvendi se, cor, id est anima eorum, humiliatum est, id est humiliabitur sub peccatis, et ab eis superabitur, et sic quod infirmati sunt, id est infirmabuntur, adeo ut in peccandi consuetudinem decidant, nec fuit qui adjuvaret, id est non erit aliquis praeter Deum qui possit eos adjuvare, eripiendo ab hac infirmitate. Et ideo clamaverunt ad Dominum [Col. 1207A] cum tribularentur, scilicet quia per se insufficientes erunt, clamabunt ad Dominum voce et affectione, cum interius a vitiis tribulabuntur, et de necessitatibus eorum liberavit eos, id est de hac paupertate mendicitatis liberabit eos, et hoc modo quidem scilicet et eduxit, id est extrahet eos per gratiam de tenebris, et de illis quae sunt umbra mortis, id est umbra ducens ad mortem, et vincula eorum disrupit, id est vincula pravae consuetudinis et imbecillitatis disrumpet in eis, et destruet ne ab his ulterius impediantur. Et quoniam haec misericordiae beneficia eis impendet, confiteantur Domino hae misericordiae ejus, et mirabilia ejus exhibenda filiis hominum; hoc ut superius exponitur.

Repetit autem ad commendationem has misericordias [Col. 1207B] sic: Confiteantur, inquam, et hoc ea occasione, quia contrivit portas aereas, et vectes ferreos confregit, scilicet conteret et confringet et destruet in eis omnino pravam consuetudinem et imbecillitatem, quae dicuntur aereae portae et ferrei vectes, eo quod ipsos captos tenebunt a similitudine portarum aerearum et vectium ferreorum, qui aliquem in carcere clausum detinent, ne egrediatur. Et non solum haec in eis conteret, sed suscepit, id est post suscipiet eos exemplos de via iniquitatis eorum, scilicet eos liberatos a prava consuetudine, quae via est ad iniquitatem operandam; sic suscipiet ut post eis patrocinetur ne ulterius ab hoc vinculo vinciantur. Suscipiet, inquam, propter injustitias enim suas humiliati sunt, id est humiliabuntur, scilicet ideo eos [Col. 1207C] suscipiet quia humiliabunt se Deo omni devotione contuitu iniquitatum suarum, ut remittantur. Permittit quippe multos Deus labi ut per hoc humilientur. Ingreditur autem Propheta tertium periculum ostendere, et ejus ereptionem sic: Dico quod Deus eos liberatos suscipiet ut a vitiis custodiat. Postea vero omnem escam spiritalem, lectionem scilicet et orationem, quibus anima reficitur abominata est, id est abhorrebit, et fastidio habebit anima quorumdam eorum, quae, licet jam esca illa frui consueverit, tamen ex dilatione patriae coelestis taedium illius escae concipiet, et per hoc appropinquaverunt usque ad portas mortis, id est appropinquabunt usque ad peccata, quae sunt portae per quas ad mortem fit ingressus, [Col. 1207D] scilicet ad hoc devenient ut fere peccent criminaliter; et in tanto periculo se constitutos esse considerantes, clamaverunt, id est clamabunt ad Dominum voce et corde cum tribularentur, id est cum tribulabuntur interiori taedio escae spiritalis. Et de necessitatibus eorum liberavit eos, scilicet de paupertate fervidae charitatis liberabit eos et hoc modo liberabit. Misit, id est mittet in eorum auxilium non localiter, sed spiritaliter verbum suum, id est imperium potentiae suae, et sic sanavit, id est sanabit eos. Quod est dicere: Imperio potentiae suae constituet ut sanentur, et protinus a languore hujus taedii sanabuntur. Et per hanc sanitatem eripuit, id est eripiet eos de interitionibus eorum, id est de interitu peccatorum, et de interitu aeterno in quem deciderent si [Col. 1208A] in hoc taedio remanerent. Ergo confiteantur Domino istae misericordiae ejus, et mirabilia ejus exhibenda filiis hominum, et hoc quoque, ut superius exponitur. Et cum 431 ei corde et ore et opere confitebuntur, sacrificent ei sacrificium laudis, scilicet devoveant ei non pecudes aut quaelibet hujusmodi sacrificia, sed laudem, quod ei erit delectabile sacrificium. Et hoc quidem modo dico eos sacrificium laudis sacrificare, ut hoc quod sunt non taediosi, sed charitate fervidi, non sibi ipsis, sed Deo in mente sua ascribant, et etiam annuntient ad Dei laudem aliis in exsultatione opera ejus in seipsis existentia, scilicet annuntient hoc quod tales sunt, operatione Dei esse.

Quartum quoque periculum, quod solis praelatis [Col. 1208B] imminet, et ejusdem periculi liberationem ostendere intendit cum dicit. Qui descendunt, etc. Quod sic adaptatur. Non solum illi quos superius ostendi opera divinae misericordiae in se considerabunt et experientur, sed etiam praelati, qui contemplationis sublimitate descendunt descendentes in mare, id est in subditam plebem, quemadmodum mare creberrimis tentationum tempestatibus perturbatur, et non sic descendunt ut submergantur in mari, sed existendo in navibus, id est in gubernationibus, ut videlicet subditam plebem suis gubernationibus a tempestate tribulationum protegant, ad modum navium quae homines sibi innitentes, a marina tempestate protegunt, et per gubernationem suam facientes operationem in aquis multis, id est in multis [Col. 1208C] populis, id est valde operantes per gubernationem praedicationis suae in populis sibi subditis, eos recte et ecclesiastice se habere faciendo. Ipsi viderunt, id est videbunt opera misericordiae Domini. Et bene ponit ipsi, ut innuat quod cum caeteri de quibus superius actum est, visuri sint opera Domini, ipsi potius qui descendent in mare, sunt opera misericordiae ejus visuri ipsa rei experientia. Et non qualiacunque opera, sed mirabilia ejus misericordiae opera exercenda in profundo, id est in illis subditis qui sunt profundi in vitiis. Et hoc totum est ac si diceret: Praelati qui a contemplatione in practicam vitam descendunt, ut subditos regant, ipsi mirabilia Dei beneficia circa subditos in peccatis profundissimos experientur, quae beneficia in sequentibus [Col. 1208D] ostendet. Populos quidem aquas vocat eo quod ad modum aquarum de generatione in generationem diffluunt. Quoniam autem dixerat praelatos beneficia Domini visuros, ut consequenter ipsa beneficia ostendat, prius periculum ostendit, sic: Ipsi videbunt, inquam, opera misericordiae Domini, et ut haec videant dixit, et stetit in mari subdito eis praelatis spiritus operatoris procellae, id est permittit Deus et in plebe subdita, quam mare superius diximus: Stabit spiritus procellae, id est in mari illo perseverabit spiritus malignus operator procellae seditionis et discordiae, et sic exaltati sunt fluctus, id est exaltabuntur et augmentabuntur fluctus persecutionum ejus maris, ut videlicet plebs subdita interdum [Col. 1209A] in praelatos persecutionibus exterioribus insurgat, et penitus a se doctrinae et ecclesiasticae disciplinae jugum excutiat. Vel si non exaltentur fluctus exteriorum tribulationum, exaltabuntur fluctus interiorum, sic ut eos nimis in anima tribulationibus urgeant ex compassione misericordiae suae; cum ad eorum correptionem sanctam renuunt pravos actus suos emendare. Tunc autem cum fluctus tribulationum exaltabuntur, ascendunt praelati usque ad coelos, et descendunt usque ad abyssos, id est ascendunt consideratione sua usque ad coelos, id est usque ad considerandam vitam coelestium virorum quae sublimis est et sancta, et Deo amabilis, et descendunt usque ad abyssos, id est usque ad considerandam infelicem, et ideo odibilem vitam peccatorum, qui [Col. 1209B] profundi erunt in peccatis ad modum abyssorum; et per hoc anima eorum praelatorum tabescebat, id est tabescet et deficiet nimia moeroris anxietate, in malis, id est in consideratione malorum subditorum, qui ut abyssi profundi erunt. Compensabunt nempe coelestium virorum sublimitatem, subditorumque 432 suorum dejectionem, quorum eis cura credita est.

Potest etiam hoc sola similitudine legi sic: Exaltabuntur, inquam, fluctus ejus; et tunc praelati ascendent usque ad coelos, et descendent usque ad abyssos, id est erunt similes hominibus in marina tempestate periclitantibus, qui aliquando fluctibus elevantibus se, videntur usque ad coelos ascendere, [Col. 1209C] aliquando dejicientibus se fluctibus videntur usque ad abyssos descendere; scilicet in tanto periculo suae praelationis positi erunt, in quanto illi qui, ut ostensum est, in mari periclitantur. Et ideo anima eorum tabescet posita in istis malis anxietatum; et tunc turbati sunt praelati, id est ratio eorum turbabitur. Et ne sic intelligerentur esse turbati, ut nunquam sinceram rationem habuerint, addit: Et moti sunt, id est a sinceritate rationis suae movebuntur, ac si dicat: Cum prius sinceram et imperturbatam rationem in regendo subditos habuerint, a sinceritate illa in perturbationem prae nimia subditorum dissensione movebuntur, vel movebuntur indignatione contra subditos. Per hoc itaque nimiam eorum perturbationem ostendit. Turbabuntur, inquam, a [Col. 1209D] ratione sua sicut ebrius, id est ad modum ebrii, qui a valetudine rationis suae fit alienatus. Et in tantum turbabuntur quod devorata est, id est devorabitur, et ex toto destruetur omnis sapientia eorum, ut, cum ante perturbationem sapienter regere noverint, tunc in tanta perturbatione positi omnem sapientiam regiminis amittant, a similitudine nautarum, qui a nimia tempestate deprehensi sui regiminis peritia nequeunt uti. Turbabuntur, inquam, et ideo videntes se sufficere non posse, clamaverunt, id est clamabunt ad Dominum corde, ore, et opere, cum tribularentur, id est cum in periculo tanto tribulabuntur; et de necessitatibus eorum eduxit eos, id est de insufficientia et inopia regiminis educet eos. Et ecce qualiter educet, scilicet et statuit, id est statuet. [Col. 1210A] Quod est dicere: Mutabit procellam ejus maris, id est minores tribulationes et exteriores et interiores, in auram, id est in serenitatem et quietem; et siluerunt fluctus ejus, id est silebunt, et ex toto cessabunt majores tempestates persecutionum ipsius subditae plebis, sive exteriores sive interiores. Quod est dicere: Sic sedabit plebis subditae dissensionem, bene et sancte et regulariter eos se habere faciendo, ut non oporteat praelatos eis compati, et pro eis anxiari a similitudine maris, quod sic aliquando post tempestatem sedatur ut nec a procellis nec a fluctibus inquietetur; sed solum levis ventus et serenus, qui aura dicitur, in eo sit. Procellas quippe vocamus minores maris commotiones, fluctus vero, majores. Auram etiam serenum et suavem ventum dicimus. [Col. 1210B] Unde per procellas minores tribulationes, et per fluctus majores accipiuntur, et per auram serenitas concordiae convenienter intelligitur: Sive, sicut per spiritum procellae, malignum spiritum denotavimus, ita et per auram quae serena est et suavis, Spiritus sanctus accipitur, totius serenitatis et concordiae auctor. Et sic littera adaptatur: Deus statuet, id est commutabit procellam diabolicae dissensionis in auram, id est serenitatis spiritum, scilicet ut omni procella depulsa, ibi spiritualis concordiae serenitas habeatur; et sic silebunt, id est cessabunt fluctus ejus maris, id est tribulationes subditae plebis, ut non ulterius praelatis tribulationes inferant sive interius, sive exterius.

Et quia fluctus siluerunt, id est silebunt, laetati [Col. 1210C] sunt, id est laetabuntur praelati prius de procella contristati. Et etiam laetabuntur de hoc quod deduxit eos Deus in portum voluntatis eorum, id est deducet eos in tranquillitatem et requiem, quam volent. Posset quippe eos ducere ad tranquillitatem, sed non ad tantam ad quantam vellent, ideoque ut majus appareat beneficium, addit: in portum voluntatis eorum; a similitudine nautarum, qui tempestatem evadentes, postquam ad portum perveniunt, in tranquillitate et in requie sunt. Ergo quoniam has misericordias praelatis faciet, confiteantur Domino 433 istae misericordiae ejus et mirabilia ejus exhibenda filiis hominum Adae et Evae, scilicet subditis. Non enim praelati licet in tempestate positi, [Col. 1210D] filii hominum Adae et Evae secundum mortem sunt dicendi. Exponit autem quomodo dicat, ut misericordiae istae sint materia confitendi sibi laudem, cum addit: Confiteantur, inquam, id est sint materia confessionis, scilicet exaltent eum quicunque omnimoda laude in Ecclesia, id est in consideratione Ecclesiae, plebis subditae, videndo, scilicet quae congregatio subditorum egregie, et regulariter se habeat; et laudent eum in cathedra seniorum, id est in consideratione gubernationis praelatorum, rationabiliter et cum tranquillitate subditos regentium. Cathedra pro gubernatione ponitur, eo quod gubernatores in cathedris solent sedere. Ostensis quatuor ereptionibus, ut magis ad Dei laudem incitet gentes, et si superius de earum salute egerit, agit tamen de [Col. 1211A] hac eadem re in sequentibus agendo pariter de Judaeorum repulsione, ut majus appareat in salute gentium beneficium, ex comparatione repulsionis Judaeorum. Dico laudent quicunque; videntes Dominum in cathedra seniorum, et de hoc quoque laudent quod posuit flumina in desertum, id est praedicatores qui flumina dicuntur, eo quod ad modum fluminum subditos doctrina sua reficiant. Quos mittendo Deus in desertum ponet, id est diu perseverare faciet; in hoc deserto, id est in gentili populo ut eum doctrina sua reficiat; qui desertum dicitur eo quod ante doctrinam praedicatorum ad modum terrae desertae, steriles in bono opere fuerunt. Non solum autem minores praedicatores ponet Deus in desertum, sed et ponet in sitim, id est in gentilem populum [Col. 1211B] exitus aquarum, id est apostolos, ut per eorum doctrinam ad fidem adducantur. Dicuntur quidem apostoli exitus aquarum, id est fontes, eo quod ab eorum doctrina cunctorum praedicatorum doctrina dirimetur, sicut a fontibus rivi egrediuntur. Gentilis autem populus, per emphasim, dicitur sitis, eo quod de doctrina fidei valde siccus esset et aridus. Dico quod ponet flumina in desertum.

Terram autem fructiferam, id est populum Judaicum, prius existentem terram suam in bonis operibus fructiferam, permittet poni in salsuginem, id est in sterilitatem quae per salsuginem accipitur, eo quod salsa terra sterilis sit. Hoc autem quod sterilis fiet a bono opere, continget a malitia inhabitantium, id est dominantium in ea, scilicet per malitiam [Col. 1211C] Pharisaeorum et caeterorum praelatorum, qui male vivendo et steriles existendo, eam exemplo suo corrumpent. Ex opposito vero posuit, id est, ponet per auxilium gratiae desertum, id est gentilem populum in stagna aquarum, id est in praedicatores, scilicet quosdam ex gentibus, adeo aqua doctrinae faciet redundare, unde alios reficiant, in quantum stagna aquis redundant. Et bene stagna ponit, ut per hoc praelati illi accipiantur qui stantes sunt, non diversas mundi partes docendo peragrantes, sicut episcopi multi, et caeteri gradus praelatorum uniuscujusque ecclesiae, a similitudine stagnorum quae non fluunt. Et non solum desertum ponet in stagna aquarum, sed et terram sine aqua, id est populum [Col. 1211D] gentilem aqua doctrinae carentem, ponet in exitus aquarum, scilicet quosdam ex ipsis gentibus faciet apostolos, ut vice apostolorum plures provincias docendo perlustrent, et caeteri minores ab eorum doctrinae fonte procedant, sicut Dionysius Areopagita in Gallia, et caeteri multi per diversas mundi partes ab apostolis, et eorum successoribus missi. Et illic, id est in fundamento fidei et doctrinae illorum stagnorum et exituum aquarum collocavit, id est fundabit alios complures esurientes, id est valde desiderantes eorum doctrina refici, ut in doctrina beati et gloriosissimi Martini multi leguntur fuisse collocati. Et ipsa stagna et exitus constituerunt civitatem habitationis, id est praedicatione sua et exemplo constituent illos esurientes tales, ut [Col. 1212A] fiant postmodum in futuro Hierusalem coelestis, quae ut superius dictum est, erit civitas habitationis; 434 vel esurientes in eis collocandi praedicatores effecti facient, alios praedicando civitatem habitationis. Et hoc modo constituent civitatem, quod et quosdam factos Dei agros cultibiles, per fidem seminaverunt, id est seminabunt semine doctrinae, et ex ipsis agris plantaverunt, id est plantabunt vineas, scilicet ex fidelibus Deo per fidem generandis firmiter constituent congregationes clericorum et monachorum, quae Dei vineae erunt fructiferae; et non erunt in malo fructiferae, sed fecerunt, id est facient fructum nativitatis, id est fructum naturalem, fructum videlicet operum bonorum, ad quem faciendum natae sunt, et a Deo creatae. Malorum [Col. 1212B] enim operum fructus contra naturam est. Peccatum enim non est natura, sed vitium naturae, sicut Prosper asserit.

Et eis vineis et agris benedixit, id est benedicet Dominus, scilicet exaltabit in virtutibus. Et multiplicati sunt, id est multiplicabuntur quantum ad numerum personarum, et hoc nimis, id est supra modum. Et hoc modo nimis, quia non minoravit jumenta eorum. Hic datur intelligi, quod multiplicari permittet jumenta eorum, id est illos ex ipsis qui simplices erunt et rudes, ut jumenta, idiotas videlicet; qui ideo nimis multiplicati dicuntur, quoniam plures ex ipsis, ut in sequentibus ostendetur, ab haereticis incorporati fuerunt. Cum enim haeretici [Col. 1212C] prudentes devorare nequeunt, idiotas invadunt. Unde Psalmista alibi: »Congregatio taurorum in vaccis populorum (Psal. LXVII, 31).« Multiplicabuntur, inquam, agri. Et post, pauci facti sunt, id est pauci fient cum perfecti dimittentur, a maxima parte jumentorum, qui ab haereticis incorporabuntur. Et perfecti vexati sunt, id est vexabuntur a tribulatione malorum, id est haereticorum. Leguntur enim haeretici sanctis viris tribulationem corporeae persecutionis intulisse, ut Arius et alii plures. Et vexabuntur etiam interius perfecti a dolore compassionis, compatiendo, scilicet eorum errori et perditioni. Per hoc itaque pauci fient, et vexabuntur quod super principes haereticorum, id est in superiori parte eorum in anima, scilicet effusa est contemptio, [Col. 1212D] id est effundetur despectus irae Dei, quae eos interius excaecabit; vel effundetur super principes, justo judicio Dei conterendos, ut contendant adinvicem multiplici schismate, et sic magis excaecentur. Et eos excaecatos fecit, id est permittet errare positos in invio, id est in devio diversarum haeresum, et sic ut nullo modo sint in via fidei. Sunt quippe plures qui, tametsi in quibusdam levibus errant ex ignorantia, tamen sunt in via de quibus Apostolus: »Et si quid aliter sapitis, et hoc quoque vobis Deus revelabit (Philip. III, 15).« Quia posset quaeri quid hoc quod de haereticis agitur ad Dei laudem attineat. Ostendit quae inde utilitas continget perfectis, ut illud spectare ad Dei laudem innuat sic: Dico quod haeretici errabunt, et de inopia eorum [Col. 1213A] per hoc, scilicet quod ipsi erunt fide inopes, adimit pauperem, id est adjuvabit Dominus populum perfectorum pauperum spiritu non superbum. Vel de inopia, id est de paucitate ipsorum perfectorum, scilicet hoc eos adjuvabit quod erunt pauci, et a multis haereticis circumdati; et ne familiae suorum ab haereticis seducantur, posuit, id est ponet et fundabit in fide firmiter ipsas familias sicut oves, id est similes ovibus, quae solummodo pastori sui vocem audiunt, nec alienum pastorem sequuntur. Exponit autem quomodo suos adjuvabit de inopia, sic. Vere suos adjuvabit per inopiam haereticorum. Videbunt enim recti per eos scilicet eorum exagitati quaestionibus; multa videbunt de fide quae prius ab eis intellecta non erant; et videndo inde laetabuntur. [Col. 1213B] Et quia ipsi videntes erunt, omnis iniquitas haereticorum oppilabit os suum, id est omnes haeretici claudent os suum, non audentes facere eis assultum. Ergo quando quidem tot, ut ostendi, misericordias in humano genere Deus exercebit. Quis sapiens, et custodiet haec, et intelliget misericordias Domini? Hoc 435 autem ad majus exhortationis pondus interrogative ponit. Et est ac si diceret: Quandoquidem suis tot misericordias Deus impendet, si quis sapiens erit, et custodiet haec beneficia, postquam sibi fuerint adeo data, ne sua culpa amittat, et non ascribet haec suis meritis, sed intelliget has misericordias esse solius Domini.



IN PSALMUM CVII

[Col. 1213C] Titulus centesimi septimi. Canticum psalmi ipsi David, Christo attribuendum. Canticum psalmi tractatus iste dicitur eo quod hic principaliter agatur de cantico, id est de jucunda remuneratione; et secundarie de psalmo, id est de bona operatione. Agit enim in hoc psalmo Dominicus homo, ostendens se ad obedientiam passionis, et bonae operationis esse paratum; et agens etiam de ipsius obedientiae remuneratione, de glorificatione videlicet resurrectionis, et ascensionis suae, et de hoc quod per mortem suam salvandos ex Judaeis et gentibus assumet. Hoc autem ea intentione facit ut suis in hoc spem tribuat glorificationis, si obedientes divinis praeceptis exstiterint. Notandum sane quod psalmus iste [Col. 1213D] non absque ratione a Propheta de duorum psalmorum extremitatibus, est conjunctus; de extremitate scilicet LVI et de extremitate LIX. Quod ideo factum esse indicatur, ut removeatur, ne duo psalmi illi ad solas historias intelligantur, licet ab historiarum similitudine intitulentur. Si enim ad solas historias eos Propheta edidisset, cum utique historiae diversissimae sint, psalmorum ex his factorum partes in unius psalmi compositione non posuisset, nec huic psalmo quidem alius titulus nisi ex duabus illis historiis sumptus ab Esdra positus esset. Qui per eumdem prophetiae spiritum creditur titulos apposuisse; per quem et David psalmos composuisse. Aliter enim ab Ecclesia non haberentur in auctoritate. Per hoc etiam innuitur, caeteros psalmos juxta historiam [Col. 1214A] intitulatos, non esse ad solam historiam accipiendos.

Paratum cor meum, Deus, ac si dicat: Licet ex carnis infirmitate pro passione videndus sim contristari, tamen paratum est cor meum. Paratum est, inquam, cor meum, id est voluntas animae meae parata est ad patiendum. Hoc autem bis ad assertionem ponit, et magis in hoc suos auditores ut ad hoc idem pro eo parati sint instruit. Et ego sic paratus cantabo tibi interiori devotione, et psallam exterius bona operatione, et hoc in gloria mea, id est in consideratione gloriae meae. Considero nempe ob hoc me esse glorificandum, cum immortalis fiam et impassibilis. Exhortatur autem humanitatem suam ad cantandum et psallendum, ut per hoc veniat ad resurrectionem; [Col. 1214B] et non ponit ipsum cantare et psallere; sed aequipollenter ponit exsurgere, quod est effectus istorum, et per hoc intelliguntur causae, scilicet cantare et psallere. Dico quod paratum est cor meum ad hoc ut patiar, et quia cantabo et psallam, et sic fiat, o humanitas mea, exsurge, id est merere exsurgere per mortis obedientiam, et per cantationem et psalmum: tu humanitas dico existens psalterium et cithara. Psalterium quidem secundum superiora, id est secundum virtutes et bonas operationes quibus Deum laudas ad modum psalterii, quod ex superiori sonat, et cithara secundum inferiora, scilicet secundum mortalitatem et passibilitatem, quae etiam Deum laudant patiendo, et pro ejus obedientia moriendo a similitudine citharae sonantis ex [Col. 1214C] inferiori. Vel sic: Dico quod psallam in consideratione gloriae meae, et ut glorificeris, o caro, exsurge psalterium et cithara, scilicet tu nunc existens cithara secundum inferiorem naturam mortalitatis et passibilitatis, exsurge a morte ut sis psalterium adipiscendo superiorem naturam immortalitatis et impassibilitatis. Dico, exsurge, et sic erit: Exsurgam revera, et hoc diluculo, id est in mane tertiae diei. Hoc 436 quod terminum resurrectionis ponit, facit ad fidei nostrae certitudinem, et ad majorem suae humanitatis exhortationem. Exsurgam, inquam, et per hoc confitebor tibi in populis, id est veros confessores tibi pariam in populis Judaicis; et psallam tibi in nationibus, id est tales tibi pariam per [Col. 1214D] fidem in nationibus gentium, qui tibi psallent. Et non solum per hoc quod exsurgam confitebor et psallam; sed et per hoc quia magna misericordia tua, ego scilicet misericordia tua magna, per emphasim, eo quod per obedientiam passionis meae magna misericordiae beneficia generi humano largieris; exaltabor super coelos materiales, eos corporaliter ascendendo, et Spiritum sanctum mittam, cujus inflammatione confessores et psallentes instituentur. Vel exaltabor super coelos, id est super angelos immortalis et impassibilis effectus, qui secundum mortalitatem et passibilitatem paulo minus ab eis modo sum minoratus, et sic instituam confessores et psallentes. Et veritas tua, id est ego per emphasim tua veritas, per quem verificabitur promissio [Col. 1215A] tua, exaltabor usque ad nubes constituendas, id est usque adeo ut etiam constituam praedicatores. Confessores, inquam, pariam et psallentes per resurrectionem et exaltationem meam, et ut pariantur exaltare super coelos materiales, vel super angelos, o Deus verbum mihi personaliter unitum. Non dicit hoc de Verbo, quin Verbum sine tempore sit Patri et Spiritui coaequale, sed propter humanae naturae personalem unionem indissolubilem, quae passa est et exaltata, aliquando legitur Verbum passum, et super coelos exaltatum.

Exaltare, inquam, super coelos, o Deus Verbum, id est fac me humanam naturam ex Itari, et sic super omnem terram tam super Judaeos quam super gentes exaltetur gloria tua, scilicet per hanc exaltationem [Col. 1215B] omnis modi gens ad tui notitiam veniendo, te Deum esse super omnes cognoscat et glorificet. Vel sic: Exaltare, Deus Pater, me exaltato super coelos materiales, vel super angelos, scilicet exalta me super coelos, et per hoc apud homines exaltaberis, et me exaltato super omnem terram, subjiciendo mihi eam per fidem, exaltetur gloria tua super omnem terram, ut te scilicet per mei notitiam cognoscendo corde, ore glorificetur et opere. »Nemo quippe veniet ad te Patrem, nisi per me Filium (Joan. XIV, 6).« Fac, inquam, me resurgere, et exalta me super coelos, ut per hoc dilecti tui futuri liberentur a potestate diaboli. Ut autem ad hanc exaltationem pertingam, salvum fac me prius a morte resuscitando dextera tua, id est potentia tua, [Col. 1215C] et ut salvus fiam, exaudi me orantem de hac salvatione. Quoniam autem dixerat exsurgam, et confitebor, et exaltabitur super coelos misericordia tua, et usque ad nubes veritas tua, ne hoc verum esse dubitaretur, ideo quia humiliter oraverat istud auctoritate Verbi, sibi interius loquentis, comprobat sic: Dixi, exsurgam, o auditores, etc. Et ne verum hoc esse dubitetis, scitote quia Deus verbum in me sancto suo personaliter existens locutus est haec mihi. Et tunc cum exsurgam exsultabo, sciens quod »mors ultra mihi non dominabitur (Rom. VI, 9).« Et ut mei mecum exsultent in futura resurrectione in die novissimo dïvidam a massa perditorum Sichimam, id est humerosos fideles meos, videlicet hic in humeris [Col. 1215D] cordis jugum praeceptorum meorum fidenter deferentes, et dimetiar, id est colligam a damnandis convallem tabernaculorum, id est tabernaculantium, scilicet illos humerosos colligam, ut mecum exsultent, qui cum sint in tabernaculo, id est in militia praeceptorum meorum, convallis sunt, id est humiles; sine humilitate quippe infructuosum est Deo militare. Et ideo dividam humerosos a perditis, quia meus est Galaad, id est mihi deditus est acervus testimonii, scilicet congregatio martyrum qui Sichima sunt. Et meus est Manasses, id est mei sunt illi humerosi, qui, et si non sunt Galaad, saltem Manasses sunt, id est obliviscentes 437 terrena, et extendentes se ad aeterna, et illi humerosi qui sunt Ephraim fructificantes, et in se et in aliis per praedicationem [Col. 1216A] suam bona opera, sunt susceptio mei, id est suscipiunt hic me per obedientiam et conformitatem mei, inquam, capitis, scilicet quem suscipere debent cum eorum caput spiritale sim. Et ut universaliter omnem Sichimam comprehendam.

Juda rex est meus, id est illi humerosi mei sunt, qui, cum sint confessores peccatorum suorum, sunt etiam se bene operando regentes. Hoc autem accipiendum est de fidelibus ex Judaeis, eo quod Sichima locus sit in Judaea, et Galaad mons. Manasses autem et Ephraim et Judas, viri Judaei fuerunt. Addit autem de fidelibus ex gentibus, sic: Non solum meus est Galaad et Manasses et Ephraim, sed et Moab, id est gentilis populus, qui huc usque fuit exlex, et sine Patre Deo: est lebes spei meae, id est refectio [Col. 1216B] spei meae ex ipsius, scilicet divisione a perditis in futuro laetitia refici; sicut aliquis in lebete pleno carne qualibet spem refectionis habet. Vel sic: Moab lebes, id est gentilis populus futurus lebes, id est excoquens in se omnem superfluitatem, et molliens cor suum per fidem, durum prius per infidelitatem existens, sicut in lebete duri cibi molliuntur, et superfluus eorum humor excoquitur, erit spei meae, id est pertinebit ad spem meam, scilicet spem habeo ex ejus salute reficiendi. Moab, inquam, erit lebes spei meae. Per hoc autem mihi Moab populum gentilem adjungam, quod in Idumaeam extendam calceamentum meum, id est in ipsam plebem gentilem extendam praedicatores meos. Vel calceamentum meum, id est notitiam humanitatis meae, et [Col. 1216C] per hoc alienigenae, id est gentiles qui sunt alienigenae, id est alieni a me inimicando mihi per infidelitatem amici facti sunt, id est mihi fient amici per fidem. Moab, et Idumaea, et alienigenae idem sunt. Quare vero praedicatores et humanitas Christi calceamentum dicantur, et quare plebs gentilis Idumaea in psalmum LIX est ostensum, et quandoquidem antequam in Idumaeam perveniam, oportet me deduci in civitatem munitam. Quis deducet me in civitatem munitam, id est quis deducet animam meam localiter in infernum, ut inde fideles meos extraham, et principem tenebrarum vinciam; et sic post quis deducet me, id est mei notitiam usque in Idumaeam, id est usque in plebem gentilem? Nonne tu Deus me [Col. 1216D] deduces, qui repulisti nos, id est qui visus es meos repulisse a gratia tua, faciendo mortales et passibiles? Hoc autem ex nimia affectione sic interrogative ponitur. Et est aequipollens ac si diceret: Ut Idumaeos mihi adjungam: tu Deus, qui meos per Adam repulisti, deduc me prius in infernum ad eum exspoliandum, et diabolum vinciendum, et sic post in Idumaeam me deduces. Civitas munita dicitur infernus, eo quod omnibus interius existentibus difficilis sit ad exeundum, sicut civitas bene clausa et munita captis hostibus gravis est ad egrediendum. Quod dicit repulisti, nos se membris suis adjungendo ex nimia dilectione facit, quia membra et caput Christus unum sunt. Et quandoquidem meos repulisti mortales et passibiles faciendo, et in eis virtutes [Col. 1217A] interiores debilitando: non, id est nonne exibis Deus in virtutibus nostris, id est nonne venies per gratiam in auxilio virtutum meorum? Utique exibis in auxilio virtutum meorum, ne a diabolo superentur, a similitudine strenui auxiliatoris, qui cum aliquibus ad bellum contra hostes exeuntibus in auxilium exit. Exibis, inquam, ita tamen ut multas tribulationes meos oporteat pati, quae eis erunt ad auxilium coronae adipiscendae. Et ita sit concedo ut multiplicem tribulationem sustineant, et de ipsa tribulatione da nobis, id est meis auxilium, scilicet fac ut ipsa tribulatio sit eis ad auxilium coronae adipiscendae. Ideo vero concedo ut patiantur quia corporea et continua salus hominis vana est, scilicet infructuosum est, et potius ad detrimentum, ut aliquis [Col. 1217B] salute terrena continue 438 utatur. »Flagellat enim Deus omnem filium quem recipit (Heb. XII, 6).« Facit autem apostropham ad auditores, ad eorum instructionem, sic: Exibit, inquam, Deus, in virtutibus meorum, o auditores, et per hoc in Deo firmiter fundati et innixi faciemus virtutem, id est mei facient quidquid attinet ad virtutem, bona opera scilicet; vel facient virtutem, id est fortem et, ut ita dicam, virtuosam victoriam de omnibus hostibus visibilibus et invisibilibus, et ipse Deus qui meos in Adam repulit, ad nihilum efficaciae deducet inimicos nostros, id est inimicos meorum ad hoc per auxilium potentiae deducet tam visibiles quam invisibiles, ut nihil loci habeat in eis assultus ipsorum inimicorum.



IN PSALMUM CVIII.
[Col. 1217C]

Titulus centesimi octavi. In finem Psalmus David. Quod exponitur. Psalmus iste ascribendus est David Christo tendenti in finem, id est in perfectam consummationem immortalitatis et impassibilitatis. In hoc enim psalmo Christus Deum Patrem orat, ut se quem inimici sui deprimere nituntur, laudabilem ostendat resuscitando, immortalem et impassibilem faciendo, et mundum sibi subjiciendo. Agit etiam de eorumdem inimicorum dolositate, odio et impugnatione. Et concessive agit de eorum multiplici damnatione. Agit insuper de suorum confessione et laude, hoc autem ea intentione facit ut per hoc quod orat, se esse verum hominem ostendat; per hoc vero quod eorum ostendit damnationem multiplicem [Col. 1217D] et suorum confessionem et laudem, se Deum esse demonstrat et omnipotentem. Agit etiam ea intentione de inimicorum damnatione ut alios exterreat ab eorum conformitate.

Deus Pater, laudem meam ne tacueris scilicet ne permittas taceri laudem meam. Quod est dicere: Fac manifestum per resurrectionem meam et totius mundi subjectionem me usquequaque esse laudabilem. Hoc autem ea occasione oro, quia os peccatoris, antonomastice, et os dolosi, antonomastice, Judae scilicet apertum est super me, id est aperietur ad hoc ut opprimat me. Peccator quippe per antonomasiam Judas dicitur, eo quod Dominum et magistrum suum tradidit. Dolosus etiam, eo quod eum [Col. 1218A] sub pacis osculo prodidit, qui ad ejus oppressionem os aperuit, cum dixit: »Quid vultis mihi dare et ego vobis eum tradam?« (Matth. XXV, 15.) Os, inquam, dolosi super me aperietur, et non solum hoc, sed etiam Judaei quibus ipse me tradet locuti sunt, id est priusquam eis tradar loquentur, lingua dolosa, dicendo: »Magister, scimus quia verax es (Marc. XII, 14),« etc., et hoc adversum me, id est ad hoc dolose loquentur, ut deceptione sua, mihi noceant. Et non solum dolose adversum me loquentur, sed et sermonibus odii circumdederunt me, id est circumdabunt, scilicet tot amaros sermones designantibus odium effundent in me, ut totus per emphasim videar ex his circumdatus et circumvallatus. Dolosi quippe sermones odium non designant, sed amorem [Col. 1218B] mentiuntur. Non solum autem haec facient, sed et expugnaverunt me, id est impugnabunt me, et blasphemiis et tribulationibus multis, quatenus me sic expugnent, ut quod verum est, me negare faciant, scilicet Dei Filium esse. Impugnabunt, inquam, et hoc gratis, id est sine occasione aut utilitate; quod est quidem gravius quam si gratis non facerent. Non tantummodo vero dolose et odiose loquentur adversum me, sed et detrahebant, id est detrahent in occulto mihi pro eo quod deberent tale quid dicere, ut me diligerent, id est ut per illud dictum comprobarent se me diligere. Quod est dicere: Cum debeant proferre verba quae pertineant ad dilectionem, proferent verba pertinentia ad detractionem. Ego autem cui ipsi detrahent orabam, id est pro eorum salute [Col. 1218C] orabo, et in hoc ipsi magis rei, cum orantis pro se sint detractores, dico 439 quod dolose et amare et detractorie de me loquentur, et impugnabunt me. Et haec omnia mala posuerunt adversum me, id est ponent mihi nociva, et hoc pro bonis multis, quae eis feci. Quod est dicere: Cum eis bona plurima fecerim, ipsi econtrario mala retribuent, et tanto magis culpabiles. Et ponent odium pro dilectione mea, erga eos habita, scilicet, cum eos diligam ipsi me odio habebunt. Ostensio a parte boni et a parte mali.

Ostensa inimicorum dolositate et impugnatione, concessive agit de eorum damnatione, et prius quidem de damnatione Judae, eo quod inter alios praecipuus existat. Et hoc sic dicit: Dico quod os dolosi super [Col. 1218D] me aperietur. Ideoque, Domine Pater, constitue super eum peccatorem antonomastice, id est permitte ut ei peccator ex toto dominetur. Exponit vero de quo peccatore dicat, cum addit: Et diabolus, antonomastice, peccator stet a dextris ejus, id est reputetur ab eo esse a dextris, scilicet bonum reputet esse et utile, diabolo servire. Bonum quippe et utile reputavit diabolo servire, cum cogitavit impie de magistri proditione. Per dexteram sane bona et utilia solemus assidue denotare. Vel sic: Diabolus stet, id est perseveret a dextris ejus, id est usus dextera ejus, scilicet circa bona opera ejus persistat, ut ea penitus per mala opera praeponderantia deducat in irritum. Et cum judicatur, id est cum [Col. 1219A] hoc sit quod a justo judicio Dei pro scelere suo jam sit judicatus, id est condemnatus, non evadat judicium illud salubriter poenitendo in hac vita; sed exeat de hac vita condemnatus, id est moriatur in damnatione illa. Et oratio ejus, id est poenitentia ejus, quae per orationem accipitur, eo quod poenitentes orent, fiat tendens in peccatum, scilicet, ad hoc poenitentia ejus fiat ut se suspendat, quod gravissimum peccatum erit. Scribit enim sanctus Hieronymus Judam magis Dei clementiam in suspendio sui offendisse quam in Christi proditione. Vel oratio, id est optatio ejus quam cum oratione faciet, fiat tendens in peccatum, scilicet nihil optet, nisi quod ad peccatum attinet; et fiant dies ejus pauci, id est paucis diebus vivat. Ne vero [Col. 1219B] gradus apostolatus ejus propter ejus reatum videretur sic esse dehonestatus ut nullus in ejus loco deberet substitui, addit et episcopatum ejus, id est sublimem gradum apostolatus ejus, accipiat alter, scilicet Mathias (Act. XVIII, 16). Per hoc innuit quoniam in gradu unde expelluntur indigni praelati, alii qui digni sint, debent substitui. Agit quoque concessive de inimicorum Judaeorum damnatione, quos Judae filios et uxorem vocat per similitudinem. Filios quidem, eo quod tunc ab eo sunt in peccato geniti, cum eis facultatem Dominum occidendi praebuit. Uxorem autem, eo quod illi associati fuerint per conformitatem ad mala opera procreandum, sicut uxor associatur viro ad filios procreandos, cum prius Dei filii essent, aeternam nisi peccassent [Col. 1219C] haereditatem adepturi, et Dei uxor sibi per ejus notitiam ad procreanda bona opera copulati. Hoc autem sic dicit: Concessive de Judae damnatione egi, concessive etiam ago de damnatione filiorum ejus. Fiant, scilicet filii ejus Judaei orphani, a Deo Patre, cujus filii fuerunt, eo quod filii ejus Judae erunt; et uxor ejus plebs Judaica fiat vidua a Deo vero marito, cujus uxor fuit, eo quod ejus Judae uxor efficietur. Non solum vero fiant orphani, sed et transferantur de terra sua filii ejus, et non sit ut post aliquem certum locum habeant, sed ut sint semper nutantes, id est nulli loco firmiter inhaerentes et mendicent, id est semper ope alterius egeant.

Quia vero possent transferri vel dolo vel quolibet [Col. 1219D] alio modo, addit: Et sic dico transferantur, ut vi a Romanis ejiciantur de habitationibus suis. Et in futuro scrutetur, id est exigat fenerator diabolus omnem substantiam ejus, id est peccata non quod peccata sint substantia, sed ad similitudinem dictum 440 est, eo quod sicut fenerator aliquis substantiam suam ad usuram dat, ita diabolus cum substantiam aliam non habeat, peccata ingerit, ut inde poenam exigat in futuro. Quae dicitur usura, eo quod ipsum foenus peccati excedat, cum peccatum ad tempus sit, et ipsa aeterna. Deus quoque fenerator dicitur, eo quod substantiam suam ad usuram accommodat; dat videlicet intellectum et quinque sensus corporis, ut eorum officio bonorum operum [Col. 1220A] usuram colligat. Quam pro certo usuram Deus exigit, cum poenarum examinatione ab his qui hic foenus sibi traditum negligunt multiplicare. Juxta vero has ambas sententias littera sic exponitur. Fenerator Christus vel diabolus scrutetur a Juda omnem substantiam ejus, id est exigat ab eo poenas pro omni substantia sibi commissa. Christus scilicet, ideo poenam exigat, quia substantiam intellectus et quinque sensuum, quam ei accommodaverat, multiplicare neglexit. Diabolus autem, eo quod substantiam peccatorum quam sibi accommodavit, multiplicare sategit: Et non solum hoc, sed et si ad aliqua bona opera laboraverit, maligni spiritus adeo alieni facti diripiant illos labores ejus, id est eripiant ei cumulum malorum fructuum, id est laborem illorum [Col. 1220B] operum bonorum. Scrutetur, inquam, fenerator omnem substantiam ejus, et tunc non sit illi aliquis sanctorum adjutor, qui pro eo interpellet; nec sit aliquis sanctorum qui orationibus suis misereatur pupillis ejus Judaeis, scilicet qui ejus filii existendo, fient a Deo Patre pupilli. Et fiant ipsi Judaei nati, id est filii ejus in interitum, id est per ejus filiationem praecipitentur in interitum aeternum; nomen ejus Judae deleatur, id est destruatur ut non sit in libro viventium, quod ibi scriptum fuit, quantum ad Dei misericordiam; sed ipse delebit per sui nequitiam. Deleatur, inquam, nomen ejus, et hoc in generatione una, id est in generatione diei judicii, quae una dicitur, eo quod tunc justis omnibus »cor unum, et anima una (Act. IV, 32).« Erit enim Deus omnia [Col. 1220C] in omnibus. Ut autem ipse Judas multipliciter puniatur, iniquitas patrum ejus carnalium qui iniquissimi fuerunt, redeat in memoriam, quae modo videtur oblivioni tradita; et sic redeat ut sit in conspectu Domini, scilicet conspiciat eam Dominus, ut eam in Juda puniat eo quod ipsos patres in iniquitate superaverit.

Et peccatum matris ejus carnalis, quae valde peccatrix exstitit, non deleatur a memoria Domini, sed in ipso puniatur. Certum est autem Deum peccata patrum in illis filiis punire, qui sunt patribus in iniquitate conformes, juxta illud: »Visitans iniquitatem patrum in filiis usque in tertiam et quartam generationem (Exod. XX, 5).« Certum etiam est Deum in illis filiis patrum peccata non punire, qui [Col. 1220D] bono operi vacantes, patribus in iniquitate conformari contemnunt. Unde per prophetam: »Filius non portabit iniquitatem patris (Ezech. XVIII, 20).« Peccatum, inquam, matris non deleatur, sed iniquitas patrum et peccatum matris fiant semper contra Dominum, id est coram Domino, ut ea non obliviscatur a similitudine rei, contra oculos positae, quae non facile oblivioni datur. Et memoria eorum filiorum Judae dispereat de terra viventium, quam sibi temere attribuunt, ut nec memoria eorum ibi habeatur, et hoc de Juda et filiis ejus concedo, pro eo quod non est Judas recordatus, id est non recordabitur, nec ipse nec filii ejus facere misericordiam erga me Dominum et Deum, qui tot eis beneficia [Col. 1221A] contuli. Et persecutus est, id est persequetur Judas mortificare hominem inopem et mendicum, scilicet persequetur me, ut me mortificet mea natura qua homo sum inops, id est insufficiens per me liberari, et mendicus, id est ope egens alterius. Quod est dicere: Persequetur ut mortificet me hominem mortalem et passibilem, et etiam pro damnationis ejus compassione compunctum corde, in quo magis reus erit, eo quod videlicet pro se compunctum fuerit persecutus. Et dilexit maledictionem, id est diliget 441 Judas causam maledictionis malam; scilicet operationem, et veniet ei ideo maledictio aeterna et noluit benedictionem, id est nolet causam benedictionis aeternae, scilicet bonam operationem, et elongabitur ab eo ipsa benedictio; et induit maledictionem, [Col. 1221B] sic, ut vestimentum, id est adjunget sibi pravam voluntatem tradendi me, quae causa maledictionis erit, sicut corpori vestimentum adjungitur. Bene vero ponit eam indui, sicut vestimentum. Sicut enim vestimentum adjungitur corpori, cum ei naturale non sit, ita et mala voluntas animae adjungitur per consensum, cum extra naturam ejus sit. Et intravit, id est intrabit mala voluntas illa in interiora animae ejus, sicut aqua, quae etiam interiora carnis intrat. Tunc, scilicet, dicitur mala voluntas animae interiora intrare, cum non solum anima consentit, sed etiam ad pravam voluntatem perficiendam toto nisu laborat, a similitudine hostis, qui magis timendus est, cum jam urbem intrat, quam cum adhuc de foris valde vicinus est. Et ut magis [Col. 1221C] dicam, intrabit adeo ut sit jam in omnibus ossibus, id est viribus animae superatis, scilicet ratione et libero arbitrio, sicut oleum, quod non solum carnem, sed et ossa penetrat. Tunc quidem mala voluntas dicitur ossa animae penetrare et confringere, cum ratione et libero arbitrio infirmitas ad operationem pertingit, a similitudine hostis, qui perniciosior est, cum jam urbis munitiones obtinuit, quam tunc cum urbem solummodo intravit.

Quandoquidem autem causam maledictionis interius induit, fiat ei sicut vestimentum quo operitur homo exterius, ut sicut vestimentum illud exterius apparet, ita et mala voluntas in aperto fiat per hoc, quod se suspendet, et fiat ei sicut zona qua semper praecingitur: ut sicut zona illa qua praecingitur [Col. 1221D] eum promptiorem et expeditiorem facit ad operandum, sic et mala voluntas illa illum promptiorem et expeditiorem faciat ad se suspendendum et perenniter occidendum. Non enim eum Deus ad hoc excaecationis venire permitteret ut se interficeret, nisi mala voluntas Dominicae proditionis hujus interfectionis causa praecederat Dico de Juda quod persequetur me inopem et mendicum, et quod diliget maledictionem et induet eam sicut vestimentum. Et non solum hoc opus est Judae ut me persequatur et diligat, et induat maledictionem; sed etiam hoc idem opus erit eorum qui mihi detrahunt, id est hoc idem operabuntur Judaei, ut me scilicet persequantur, et maledictionem induant [Col. 1222A] et diligant. Mihi, inquam, detrahunt existenti apud Dominum, id est aequalitate essentiae Domini Patris, in hoc, scilicet mihi detrahunt quod Dei me Filium esse negant, cum tamen apud Dominum sim, juxta illud Joannis: »Verbum erat apud Deum (Joan. I, 1).« Per hoc quod se dicit apud Dominum esse, innuit quod qui detrahit ipsi Filio, detrahit et Patri Domino, juxta illud: »Qui non honorificat Filium, non honorificat Patrem (Joan. V, 23).« Vel sic: Quia de maledictione Judae et Judaeorum egerat, ne videretur imprecative et causa malevolentiae sic egisse, ostendit pro malis meritis eorum se hoc concessive dicere, sic: Dixi fiant dies ejus Judae pauci, et fiant filii ejus orphani, et non sit illi adjutor, et fiant nati ejus in interitum, et caetera [Col. 1222B] talia, et haec non imprecative dico, sed concessive. Hoc enim, id est hanc multiplicem maledictionem promeretur malum opus eorum, qui detrahunt mihi, existenti apud Dominum, scilicet malum opus Judae et filiorum ejus. Et non solum eorum qui mihi detrahunt, sed et qui loquuntur mala adversus animam meam auferendam, scilicet qui hoc ad invicem loquuntur qualiter animam auferant. Et ideo tu, Domine, Domine, qui potens es, cum Dominus omnium sis, fac mecum resurrectionem et mei glorificationem. Ac si dicat: Ego merito obedientiae meae operor 442 resurrectionem et glorificationem meam, et tu fac mecum ista auxilio potentiae tuae, et hoc propter nomen tuum glorificandum. Nam per me glorificatum, tu quoque glorificaberis, sicut [Col. 1222C] in me blasphemato, tu etiam blasphemaris. Unum enim sumus, et ideo debes facere mecum, quia suavis est mihi, id est delectabilis misericordia tua, scilicet mihi delectabile est non austerum quod per mortem meam genus humanum misericorditer reparare disposuisti. Quoniam autem dixerat, fac mecum, et non determinaverat quid faceret, determinat hoc, addendo sic: Fac mecum, inquam, et hoc scilicet fac:

Libera me a mortalitate et passibilitate resuscitando me, et necesse est ut hoc orem, quoniam ego qui secundum aliam naturam sum Deus immortalis et impassibilis et omnipotens, secundum humanam naturam sum egenus, id est impotens alterius ope liberari quam tua, et pauper, id est insufficiens [Col. 1222D] ope mea salvari. Quod est ac si dicat: Mortalis sum et passibilis, et non sic potens ad patiendum ut nihil patiar: sed ita quod cor meum conturbatum est, id est anima mea, conturbabitur timore mortis, et haec tamen conturbatio est intra me, id est in potestate mea scilicet hoc non fit praeter voluntatem et dispositionem meam, cum Deus sim et omnipotens. Hoc autem ad hoc ponit, ne quod oraverat videretur coactus pati. Et non solum conturbabor, sed etiam ablatus sum existens sicut umbra in vespere, cum a montibus declinat, id est auferar a discipulis meis, cum capiar non spiritaliter, sed localiter. Auferar, inquam, existens similis umbrae a montibus declinanti, id [Col. 1223A] est descendenti. Sicut enim circa vesperum umbra descendens a montibus paulatim crescens, accedit ad noctem; sic et ego a meis ablatus, patiendo paulatim ad mortem accedo, et cum auferar Judaeis me capientibus, excussus sum sicut locustae, id est mei a me excutientur, et fugient instabiles sicut locustae, juxta illud propheticum: »Percutiam pastorem, et dispergentur oves gregis (Zach. XIII, 7; Matth. XXVI, 31).« Non solum autem a me excutientur localiter, sed et genua mea infirmata sunt, id est apostoli etiam qui genua mea dicuntur; eo quod per eos ferar in notitiam hominum, sicut fertur per genua corpus. Infirmabuntur in fide, ut etiam de resurrectione mea sint dubitaturi; illi quippe infirmati sunt qui cum haesitatione dixerunt: »Nos [Col. 1223B] putabamus quod hic esset redempturus Israel (Luc. XXIV, 21).« Infirmabuntur, inquam, et hoc continget a jejunio panis illius, qui de coelo descendit (Joan. VI, 41), mei videlicet. Quod est ac si dicat: Inde eis continget haec infirmitas, quod me absente, jejunii erunt a doctrina mea. Dixi quod auferar a meis, existens similis umbrae declinanti; et sic caro mea immutata est, id est immutabitur, ut ex animata fiat inanimata; et hoc propter oleum, humano generi dandum, ut omnibus detur gratia remissionis; quae oleum dicitur, eo quod peccata sanat, et lumen animae clarificat, ad similitudinem olei quod vulnera sanat, et oculos corporis clarificat. Et postquam caro mea immutabitur, ego factus sum opprobrium illis, id est ego qui ad hominum salutem [Col. 1223C] patiens opprobrium nequaquam esse deberem, fiam illis Judaeis opprobrium, scilicet pro opprobrio magno reputabunt, quod de eorum genere natus sim. Vel, fiam illis opprobrium, id est causa opprobrii: nam pro crucifixione mea in aeternum opprobrium apud homines erunt; et non solum me crucifigent, sed etiam viderunt, id est cum delectatione aspicient me mortuum, habentes me spectaculum, et moverunt, id est movebunt capita sua cum derisione dicendo: »Alios salvos fecit, scipsum non potest salvum facere (Matth. XXVII, 40).« Et quia caro mea immutabitur, et fiam opprobrium, adjuva me, Domine Deus meus; et hoc modo adjuva: Salvum me fac, resuscitando et immortalem et impassibilem faciendo, et hoc secundum misericordiam tuam; ut [Col. 1223D] sicut ampla est misericordia tua, ita et salus mea sit ampla.

Et, me salvato, sciant Judaei ipsa rei experientia, quod haec manus 443 quam ipsi negligunt tua est, id est quod ego sum manus tua, id est Filius tuus secundum divinitatem, quod ipsi negant. Et, licet tibi sit haec manus secundum divinitatem con ubstantialis, tu tamen, Domine, fecisti, id est creasti eam, secundum humanitatem. Manus Patris Filius dicitur, eo quod per ipsum omnia Pater operatur. Cum se Deum et hominem verum ostendit, destruit et illorum haeresim qui eum esse hominem solum, et eorum qui eum esse Deum tantum asseruerunt. Vel sic: Et per mei salvationem sciant quod haec [Col. 1224A] manus, id est haec operatio mortis meae, tua est, non ex eorum potestate; et hoc modo tua, quod tu, Domine, fecisti, id est disposuisti eam. Enuntiat autem futurum esse, quod oravit, ne videretur ex diffidentia orasse, sic: Dixi adjuva me, Domine, et sic facies. Maledicent illi, id est depriment me in mortem Judaei; et tu benedices, id est exaltabis me resuscitando. Et quia maledicent confundantur, id est erubescant non ad utilitatem suam Judaei qui insurgunt, id est insurgent in me verbis et tribulationibus; servus autem tuus ex opposito laetabitur, de perenni gloria adepta ego, scilicet, laetabor quia servus tuus sum in nullo tibi resultans. Confundantur, inquam, et non parum, sed induantur, id est circumdentur pudore per emphasim Judaei qui detrahunt mihi, ad [Col. 1224B] similitudinem corporis, quod a re induta circumdatur. Quod est dicere: Plenariam habeant confusionem, et non simplicem confusionem, sed operiantur, id est aperte circumdentur confusione sua, id est confusione quam malis actibus suis promerentur, sicut diploide, id est ad modum duplae vestis. Scribit sanctus Hieronymus diploidem esse chlamidem duplam, cujus una pars interior, altera vero est exterior. Unde congrue Judaei dupla confusione dicuntur operti fuisse, sicut diploide. Una quidem confusione interius in anima, et si non ad poenitentiam in resurrectione Christi et ascensione: altera vero exterius in ipsorum captione et dispersione. Dico quatenus illi confundantur, ego autem confitebor Domino, o auditores, in ore meo, id est [Col. 1224C] mei confitebuntur laudem Domino, non solum corde, sed et ore suo, non tacendo prae timore infidelium; et hoc nimis, id est valde. »Corde enim creditur ad justitiam, ore autem confessio fit ad salutem (Rom. X, 10),« Et non coram paucis infidelibus mei laudabunt Dominum, sed in medio multorum laudabo illum, id est in manifesto multorum infidelium laudabunt eum ore, non reformidantes minas eorum; et inde continget haec laus, quod ipse Dommus astitit, id est astabit a dextris mei pauperis, scilicet, patrocinabitur mihi secundum illam naturam, qua pauper sum; ad similitudinem patroni, qui a dextris pauperis stat, cui patrocinatur. Non enim patronus a sinistris esse dicitur, sed a dextris, cum per dextram prosperitas, per sinistram autem adversitas [Col. 1224D] accipiatur. Astabit, inquam, a dextris ad hoc, scilicet, ut faceret, id est faciat salvam animam meam a Judaeis persequentibus, resuscitando me, ne in morte detinear.



IN PSALMUM CIX.

Psalmi centesimi noni Titulus. Psalmus David, vel David prophetae eo quod ipse hic loquitur, vel David Christi eo quod de eo hic agit Propheta. Et totus iste psalmus ad laudem ejus spectat: nam quia Propheta in superiori psalmo ipsum Christum induxerat orantem, ne laus ejus taceretur, eum laudabilem ostendit ex attestatione paternae auctoritatis. Inducit enim ipsum Patrem ad ipsum Dominum jesum loquentem et praedicentem ut conregnet sibi, [Col. 1225A] et ostendentem quod sibi consubstantialis sit et coaeternus; et jurantem quod sacerdos erit in aeternum secundum ordinem Melchisedech. In hoc quoque eum esse laudabilem comprobat, quia in futuro a dextris 444 Patris sedens, reges sibi rebelles hic confringet, et in nationibus judicando exaltabit humiles, et potentes et superbos deprimet, et haec tanta potestas inde ipsi continget, quod torrentem passionis bibet.

Dixit Dominus Domino meo. Quod est dicere: Dominus Pater dicet non verbis, sed interius ineffabili dicere, Domino meo Christo; et hoc dicet assidue, ex quo Divinitas humanitati erit unita. Et ecce quid dicet: Sede a dextris meis, id est conregna mihi, a similitudine regis, qui filium suum quem [Col. 1225B] sibi conregnare constituit, a dextris suis in regali throno suo consedere facit. Cum Propheta, Dominum Christum, Dominum suum dicit, Judaeorum infidelium partem auctoritate sua comprimit, qui eum Deum et Dominum esse negaverunt. Contra Judaeos quippe incredulos in hoc psalmo agere videtur, et est hoc aequipollens ac si patenter eis dicat: Negabitis, o Judaei increduli, Christum Deum et Dominum esse, quem ego tamen Dominum futurum esse intelligo, et Patri conreg naturum. Vel, sede a dextris meis, scilicet post mortis passionem merito obedientiae tuae quiesce ab omni labore: a similitudine sedentis, qui quiescit. Sede, inquam, et hoc in dextris meis, id est, quiesce existendo in potioribus meis, in immortalitate scilicet et in impassibilitate: [Col. 1225C] sede, inquam, a dextris meis, et tandiu sede, donec ponam inimicos tuos, et gentiles et Judaeos, scabellum pedum tuorum. Quod est dicere: Tandiu mihi conregna, donec omnes illos qui tibi inimicantur, nolentes tibi subjici, ponam scabellum, id est subditos tibi ut scabellum pedibus est subditum. Scabellum, inquam, pedum tuorum, id est tuae stabilitatis, quae per pedes accipitur, eo quod pedibus statur, scilicet, donec eos sic tibi subjiciam ut tu super eos stes, id est perseveranter regnes. Non dicit ideo donec ponam inimicos tibi subditos, quod non et modo ipsi subditi sint, alioquin enim Deus non esset; sed quia cum ei subditi sint quantum ad rei veritatem, non sunt tamen subditi, quantum ad eorum [Col. 1225D] cognitionem. Quorum in hac vita ad fidem venientes spontanee, se subditos esse cognoscent, reliqui vero qui ejus subjectionem hic cognoscere negligent, in futuro tandem se perenniter subditos esse, velint nolint, per tormentorum exhibitionem cognoscent. Unde Psalmista alibi: »Omnia subjecisti sub pedibus ejus (Psal. III, 7).« Est autem hoc ac si sic positum esset: Sede a dextris meis mihi conregnando, donec cognoscere faciam inimicos tuos omnes et gentiles et Judaeos, quod ipsi vere sunt scabellum pedum tuorum, id est tibi semper subditi. Quidam scilicet cognoscent, venientes ad fidem; quidam autem tandem in futuro conducentur in justam damnationem.

Notandum quod non ideo dicit eum a dextris sedere, [Col. 1226A] donec inimicos scabellum ponat, quin et post in aeternum sedeat; sed quia tunc eum sedere manifestum erit, eum tunc sessurum esse debere non oportuit. Nunc autem eum sedere ad instructionem fidei nostrae confirmat, eo quod ejus sessio modo adhuc inimicis ejus non est cognita. Postquam verba Patris ad auctoritatem commendationis Filii apposuit, Propheta in sui persona, ad ejus commendationem, agit sic: Dixi, o Domine Christe, quod hoc dicet tibi Pater: Sede a dextris meis, donec ponam inimicos tuos in futuro scabellum pedum tuorum. Qui videlicet Dominus Pater hic interim, antequam omnes inimici ponantur scabellum, emittet ex Sion virgam virtutis tuae, id est dilatabit ex Sion ex Judaico populo, scilicet virgam virtutis tuae, id est regnum [Col. 1226B] virtutis tuae: quod scilicet cum virtute aequitatis moderaberis. Per virgam quidem sceptrum, per sceptrum autem quod regni signum est, regnum accipimus: et est hoc aequipollens ac si sic poneret: In Judaeorum Ecclesia primitiva parabit 445 tibi regnum Dominus Pater, et a Judaeis emittet, id est extendet, regnum tuum in gentibus, ut complures ex ipsis gentibus tibi voluntarie per obedientiam subjiciantur; et sic in hac vita in medio, id est in communi, inimicorum tuorum tam Judaeorum quam gentilium dominaberis, id est dominaberis communiter fidelibus ex Judaeis et gentibus inimicis tuis per infidelitatem existentibus; et concedo ut ita sit. Dominare, scilicet in medio, id est in communi, inimicorum tuorum, Judaeorum et gentilium, [Col. 1226C] id est inimici tui communiter te Dominum esse cognoscant; et tu domineris dirigendo eos de bono in melius. Vel, dominare in medio inimicorum tuorum, id est in justis qui dicuntur medium inimicorum, id est infidelium, eo quod ab infidelibus eos persequentibus undique circumdentur; sicut illud quod medium est ab his, qui circumquaque sunt circumdatur. Apponit etiam Propheta ad Filii commendationem verba Patris cum dicit: Tecum principium, etc. Quod sic adaptatur: Posset quaeri quare Deus Pater diceret Christo: Sede a dextris meis, cum nulli alii dixerit hoc. Ad quod sic additur: Dixi: Sede a dextris meis, et te quidem decet sedere a dextris meis, quia genui te ineffabili genitura, ex [Col. 1226D] utero, id est ex secreta essentia mea, quae per uterum accipitur, eo quod uterus est secreta pars corporis, et hoc ante Luciferum. Per hoc quod eum ante Luciferum genitum dicit, qui dignissimus inter angelos fuit, unde etiam superbiens corruit, innuit quoniam ante omnem creaturam eum genuit; et per hoc eum non sic genitum esse ut creatura esset. secundum quod a Patre genitus est, ostendit. Hoc autem est ac si dicat: Ideo te decet sedere a dextris meis, quia mihi es Filius consubstantialis. Ne vero intelligeretur ex tempore genitus esse, praeponitur, tecum principium. Quod est dicere: Genui te, ego, inquam, existens tecum principium omnium rerum, scilicet, sic te genui ut tamen principium omnium rerum simus, id est ut coaeternus mihi sis, ut, scilicet [Col. 1227A] et per te omnia facta sint, sicut per me. Et bene ponit non mecum principium, sed tecum principium. Si enim poneret tu es mecum principium, posset a male intelligentibus errari, ut per hoc Patrem majorem Filio dicerent. Caeterum cum ponit ego sum tecum principium, cum nulli dubium sit Patrem non esse Filio minorem, procul dubio per hoc innuitur eum esse eidem Filio coaeternum et coaequalem.

Ostendit etiam in qua natura eum genuit, et ei coaeternus et coaequalis sit, cum addit: In die virtutis tuae in splendoribus sanctorum. Quod sic adaptatur: Genui, inquam, te, et sum tecum principium, et hoc in die virtutis tuae, et in splendoribus sanctorum, id est, in ea natura te genui, in qua tu es dies, [Col. 1227B] scilicet, secundum divinitatem te genui, et tecum sum principium, quae dies est, id est die clarior. Unde de se Christus dicit: »Ego sum lux mundi (Joan. VIII, 12).« In die, inquam, virtutis tuae, id est potentiae tuae, scilicet, quae divinitas est virtus et potentia tua; et in splendoribus sanctorum genui te, et sum tecum principium, id est eadem divinitate, per quam sanctos splendidos facis; ideoque splendor sanctorum dicitur (Hebr. I, 3). Et bene quidem dicitur pluraliter splendores, eo quod plures sanctos in moribus splendificat. Vel sic: Sum tecum principium, id est coaeternus et coaequalis, in die virtutis tuae, id est in divinitate, et in splendoribus sanctorum, id est in aequalitate splendorum sanctorum, scilicet, in aequalitate sancti Spiritus, per quem [Col. 1227C] omnes sancti splendificantur, qui plurali vocabulo splendores dicuntur, propter septiformem gratiam ejus. Ac si dicat: Ego et tu principium sumus, id est coaeterni et coaequales. Vel sic multo melius legi potest: Genui, inquam, te, tecum existendo principium, quod palam erit me te genuisse, et tecum esse principium in die virtutis tuae, id est in die judicii, in quo manifesta erit virtus tua, quae modo non omnibus apparet. Et palam erit in splendoribus sanctorum, id est in die illa virtutis 446 tuae in qua sanctos tuos in aeternum splendidos facies. Quod est dicere: Per sanctos tuos quos in die virtutis tuae splendidos facies, palam erit quod mihi coaeternus es et coaequalis et consubstantialis. Postquam ex [Col. 1227D] ipsius Patris auctoritate comprobavit Christum Patri conregnare, et ipsi consubstantialem et coaeternum et coaequalem esse, ex eadem auctoritate Patris comprobat per eum sacerdotem factum, sacerdotium Leviticum in sacerdotium Melchisedech in aeternum esse commutandum, sic: Dixi, o increduli Judaei, quod Dominus Pater dixit, id est, dicet Domino Filio: Sede a dextris meis, etc.: et non solum hoc, sed etiam juravit, id est jurabit, Dominus Pater, id est firmiter dicet et promittet interiori juratione Domino Filio, et sic quod non poenitebit eum inde, id est non immutabit promissum suum, a similitudine poenitentis. Jurabit, inquam, et ecce hoc jurabit tibi, o Christe: Tu es sacerdos constitutus secundum humanitatem, secundum ordinem Melchisedech, id est [Col. 1228A] secundum multiplicem dignitatem, quae consideratur ordinatim in Melchisedech. Melchisedech quippe rex justitiae interpretatur, qui fuit rex Salem, id est »rex pacis sine patre, sine matre, neque initium dierum neque finem vitae habens (Hebr. VII, 3).« Non tamen ut ita esset in re, sed ideo dicitur esse sine patre, sine matre, neque initium neque finem dierum habuisse, quoniam in historia nihil de patre, nihil de matre, sive de initio, sive de fine dierum ejus legitur. Iste quoque Melchisedech sacerdos Altissimi legitur fuisse, et panis et vini sacrificium obtulisse. Haec igitur omnia in Christo considerari potuerunt, qui nimirum justitiae rex et totius pacis est, existens sine patre secundum humanitatem, et sine matre, et absque initio dierum [Col. 1228B] et fine secundum divinitatem; qui, etiam sacerdos Altissimi Patris existens, veri panis et vini, scilicet corporis sui atque sanguinis, sacrificium in ara crucis obtulit. Tu es, inquam, sacerdos secundum ordinem Melchisedech; et hoc in aeternum, id est ita ut sacerdotium tuum in loco sacerdotii Levitici, jam evacuati, admissum sit, durans in aeternum in te et in tuis. In sui quidem persona sacerdos in aeternum dicitur, non quod sacrificium corporis atque sanguinis in aeternum offerat, quod tantum semel obtulit, sed quoniam in aeternum pro filiis orat apud Patrem. Sacerdotum enim non tantum est offerre. sed et pro populo orare. In suis autem sacerdos est in aeternum, et secundum oblationem quam in aeternum, id est usque ad finem mundi jugiter offerunt, [Col. 1228C] et secundum orationem. Quotidie namque sacerdotes ejus et oblationem Dominici corporis et sanguinis offerunt, et pro populo orationem fundunt. Congrue sane ponit cum juramento Patris eum sacerdotem secundum ordinem Melchisedech in aeternum constitutum esse, ut innuat ex toto firmiter et irrecuperabiliter sacerdotium Leviticum, in sacerdotium Melchisedech commutatum esse.

Postquam de ejus sacerdotio ex auctoritate Patris egit, de ipsius ultione et judicio futuro agit sic: Tu, o Domine Pater, dixisti Domino meo, Christo Filio tuo: Sede a dextris meis, etc., et ipse Dominus a dextris tuis sedens confregit, id est aeternae damnationis confractione confringet, non solum minores, [Col. 1228D] sed et reges sibi hic adversantes, in die irae, id est vindictae suae, scilicet in die judicii, in quo vindicta sua manifesta erit. Et tunc judicabit in nationibus. id est judicium faciet aequum in omnibus fidelium et infidelium generibus; et per judicium illud implebit ruinas, id est suos qui se hic diruunt et humiliant, non extollunt, implebit exsultatione. Quod est dicere: Humiles suos exaltabit, et conquassabit capita multorum in terra, id est conteret superbias multorum, quas habent in terreno flore, quae per capita denotantur, eo quod haec pars in corpore sublimior sit. Unde propheta: »Omnis vallis implebitur, et omnis mons et collis 447 humiliabitur (Isa. XL, 4; Luc. III, 4).« Vel sic: Implebit, id est plenarias faciet in futuro, [Col. 1229A] ruinas infidelium, ut cum hic se per peccata diruant, ipse eos ex toto diruat, cum in aeternum damnabit. Et conquassabit capita in terra multorum: hoc non immutatur. Et inde ipsi tanta potestas a Deo Patre dabitur, quod in via hujus vitae positus, scilicet, in hac vita per quam regressio fit ad coelestem patriam, bibit de torrente, id est bibet de calice passionis, quae dicitur torrens, eo quod ad tempus fuit, et amara sicut torrens, qui cito ex pluviis crescens, cito deficit, et cum turbidus sit amarus ad bibendum. Et propterea, quia bibere non renuet, exaltabit Deus Pater caput ejus, id est exaltabit sublimitatem ejus, ut cum, scilicet, primum in innocentia sit sublimis, multo magis sublimet eum dando illi »nomen, quod est super omne nomen (Phil. II, 9).« [Col. 1229B] Per caput quidem eo quod altum sit sublimitas intelligitur.



IN PSALMUM CX.

Titulus centesimi decimi: Alleluia. Ac si dicat: Totus iste psalmus in sui evidentia omnibus fidelibus dicit alleluia, id est, laudate Deum in integritate dilectionis et bonae operationis. Propheta namque in hoc psalmo agens, se confessurum Domino in integra dilectione et bonis operibus dicit, ostendens opera bona magna esse et a Domino. Et quae sint illa bona opera Domini, exponit. Et ideo se confessurum Domino laudem dicit, ut fideles omnes ad confitendum instruat, quos etiam esse inexcusabiles de confessione ostendit. Tum ideo, quoniam ignorantes non sunt, cum eis per praedicatores escam doctrinae jam [Col. 1229C] Dominus dederit, tum quia non sunt ad hoc impotentes, cum in eis Dominus per gratiam, judicium et veritatem operetur, tum etiam eo quod utile sit confiteri, cum mandata Domini sint fidelia. Et quia jam Redemptorem misit, per quem testamentum suum mandavit, ut autem magis ad confitendum Domino eos adhortetur, confirmat eum sanctum esse confitentibus, et terribilem confiteri nolentibus.

Confitebor tibi, Domine, in toto corde meo, scilicet, laudabo te jugiter in tota affectione cordis mei, in integra dilectione, et hoc in consilio et congregatione justorum, id est, hanc confessionem faciam in imitatione justorum, qui hoc non temere faciunt, sed cum consilio; et qui pauci non sunt, sed ut major [Col. 1229D] sit auctoritas, congregatio, id est multi sunt. Per hoc quod se dicit Dominum laudaturum integra dilectione, datur intelligi quod etiam laudabit eum bona operatione, cum integra dilectio otiosa esse non possit, juxta illud Dominicum: »Si quis diligit me, sermones meos servabit (Joan. XIV, 23).« Confitebor, inquam, Domino, et interius integra dilectione et exterius bona operatione. Et haec opera confiteri interius et exterius magna sunt, id est honesta; et non sunt a me, sed sunt etiam Domini, id est, haec in me Dominus operatur, et exquisita sunt, id est nimis egregia. Exquisita pro egregia ponit, eo quod illud quod egregium est, diligenter soleat exquiri. Vel sic: Haec opera Domini magna sunt, exquisita, id est, si diligenter [Col. 1230A] exquiratur cujus naturae sint, magna apparebunt. Quoniam autem solummodo dixerat: Confitebor, et post pluraliter dixerat, magna opera, non intelligeret aliquis in his vocibus quae sunt: Confitebor tibi, Domine, in toto corde meo, plura bona opera denotari, quod tamen verum est. Ideoque posset quaeri: Quae dicis esse magna opera Domini? Ad quod sic addit: Magna opera Domini dico: ire in omnes voluntates ejus, id est exsequi opere omnes voluntates ejus. Et quia posset iterum quaeri quae sint exsecutiones voluntatum ejus, intendit hoc ostendere, sic: Ecce dico exsecutiones voluntatum ejus, scilicet, confessio peccatorum est opus voluntatis ejus, id est, hoc vult ipse unumquemque operari ut humiliter peccata sua confiteatur. Et post confessionem [Col. 1230B] magnificentia est opus ejus, id est, post confessionem vult ut auxiliati ab ejus gratia per liberum arbitrium 448 operemur in nobis, abstinendo a peccatis, magnificentiam, id est innocentiam quae magnificentia dicitur, eo quod animam magnam facit, id est Deo honestam: et post etiam justitia est opus voluntatis ejus, id est justitia virtutum et bonorum operum. Quod est dicere: Vult ut virtutibus adhaereamus, id est ad justa opera insistere satagamus. Et haec justitia existens opus ejus manet in fidelibus suis usque in saeculum futurum subsecutivum hujus saeculi, et in hoc apparet magnum quid esse; vel sic: Dixi quod confiteri Domino integra dilectione, et confiteri perfecta operatione, sunt magna opera Domini. Et hoc comprobatur a minori, quia, scilicet, [Col. 1230C] confessio peccatorum et magnificentia, id est innocentia, quod longe minus est quam integra dilectio, est opus ejus. Et justitia, id est virtutes, et illa bona operatio, quae non a Deo digna est, ut integra dilectio et perfecta operatio est opus ejus, et illa justitia ejus manet tamen in pluribus fidelibus usque in saeculum saeculi, id est quandiu hoc saeculum durat, etsi non sit usquequaque perfecta; et per hoc quod manet, constat quod magnum quid est.

Postquam se Domino confessurum promisit, et eamdem confessionem satis commendavit, ut fideles novae legis ad confitendum Domino attrahat, eos ostendit non esse excusabiles pro ignorantia, quibus escam doctrinae Dominus est daturus, sic: Dixi confitebor, [Col. 1230D] id est laudabo Dominum integra dilectione et perfecta operatione, et vos, fideles Novi Testamenti, similiter confitemini, cum de ignorantia excusationem non habeatis. Nam Dominus misericors in natura et miserator secundum exhibitionem beneficiorum memoriam fecit, id est faciet, mirabilium suorum antiquorum, scilicet, mirabilia sua in tempore patrum nostrorum operata, quae jam per temporis longitudinem oblivioni fere sunt tradita, reducet in tempore plenitudinis ad memoriam, impendendo beneficia quae per mystica illa mirabilia fuere praesignata. Exponit autem in parte quomodo memoriam faciet mirabilium suorum, sic: Memoriam, inquam, faciet mirabilium suorum, et hoc modo quidem quod dedit, id est dabit, escam dotrinae [Col. 1231A] Novi Testamenti, id est novae legis, timentibus se casto timore, apostolis scilicet, et per illos timentes hujusmodi esca refectos, memor erit illius testamenti sui, id est novae legis usque in saeculum futurum, scilicet, illius novae legis per prophetas promissae, quam diu visus est oblivioni dedisse; memor erit dando illam frequenter per apostolos, et caeteros praedicatores, quandiu mundus iste durabit. Et sic memor erit quod non solum praedicatoribus et apostolis dabit intelligere significationem operum suorum, quae in Veteri Testamento egit, ad figuram beneficiorum Novi Testamenti, sed et per praedicatores timentes se annuntiabit populo suo Judaico, virtutem significationis operum suorum, quae in Veteri Testamento egit. Quod est dicere: Faciet fideles [Col. 1231B] ex Judaeis intelligere per doctrinam praedicatorum timentium se, quid significaverunt opera sua antiqua, ut hac occasione interius confiteantur. Annuntiabit, inquam, per timentes se populo suo Judaico significationem operum suorum sic, ut illis timentibus apostolis, scilicet, et populo suo, scilicet conversis ex Judaeis, det haereditatem gentium, id est det conversos ex gentibus illis in haereditatem, ut eos doctrina sua excolant, sicut aliquis haereditatem suam excolit. Gentes, inquam, dabit illis haereditatem, et in illis gentibus erunt opera manuum ejus, id est egregia opera ejus, quae dicuntur opera manuum, eo quod magis quam caetera membra egregia sunt ad operandum. Opera, inquam, ejus egregia erunt in illis gentibus, quae opera sunt veritas et judicium, [Col. 1231C] prius judicium peccatorum per humilem confessionem, et post veritas, id est virtutes et bona opera; quae veritas dicuntur, eo quod ad verum esse ducunt. 449 Ac si dicat: Ut fideles ex gentibus sibi confiteantur integra dilectione, per praedicationem apostolorum operabitur in illis judicium et veritatem. Adjungit causam aliam, quare debeant confiteri, sic: Dixi confitebor integra dilectione, et complendo mandata ejus bona operatione, et vos quoque, fideles, confitemini illi integra dilectione, et mandatorum ejus completione: fidelia enim sunt mandata ejus, scilicet non inutilia, sed certa, pro quorum completione reddentur promissa praemia. Fidelis quippe dicitur a quo promissa complentur; fidelia [Col. 1231D] inquam, sunt mandata ejus, si non ad horam fuerint completa, sed confirmata, id est confirmitate perseverantiae completa usque in saeculum saeculi hujus subsecutivum; etsi sint facta in veritate, id est in fundamento verae fidei, et in aequitate, id est in aequa intentione, ut non compleantur contuitu temporalium, sed coelestium bonorum. Aliter enim non valeret. Et ideo adhuc confitemini Domino in integra dilectione, et in mandatorum ejus completione, quia Dominus Pater misit, id est mittet, populo suo, vobis scilicet fidelibus, ex Judaeis et gentibus, redemptionem, id est Christum qui erit redemptio, et per illam redemptionem, mandavit, id est mandabit, vobis testamentum suum novum, ducens complentes se in aeternum, ideoque confiteri debetis [Col. 1232A] Domino in completione mandatorum ipsius Novi Testamenti. Et ideo adhuc confitemini Domino quia sanctum et terribile nomen ejus, quod est Dominus, id est, per hoc nomen quod est Dominus denotatur sanctus, id est delectabilis et suavis confitentibus, salvaturus eos, et terribilis confiteri nolentibus eos juste damnaturus. Ne vero inutile videretur quod terribilis est, ostendit quae utilitas inde contingat, sic: Terribilis, inquam, est, et non est absque magna utilitate. Nam timor Domini, scilicet timor servilis, est initium sapientiae, id est, bonae vitae quae cum sapentia fit. Pauci quippe sunt qui servili timore bene vivere non incipiant, per quem tamen ad timorem castum saepe pertingitur. Dixi magna esse opera Domini, et quod memoriam faciet mirabilium suorum, et [Col. 1232B] quod fidelia mandata ejus et redemptionem mittet populo suo, et quod sanctum et terribile nomen ejus, et quod initium sapientiae timor Domini, et haec omnia fideles Novi Testamenti intelligere debent, et intellectus iste bonus, id est utilis omnibus facientibus eum, id est, qui hoc quod intelligunt in quantum possunt complere satagunt. Intelligentibus enim et non facientibus inutilis est intellectus; et laudatio ejus boni intellectus, id est completio per operationem, quae laudatio dicitur, eo quod ille qui aliquid voluntarie complet, illud laudat quod complet, manet perseveranter usque in saeculum saeculi hujus subsecutivum. Ac si dicat: Tunc intellectus iste bonus est, si per completionem laudetur et non ad horam, sed si laudatio illa maneat perseveranter [Col. 1232C] usque in finem hujus vitae. »Qui enim perseveraverit usque in finem, hic salvus erit (Matth. X, 22).«



IN PSALMUM CXI.

Titulus centesimi undecimi: Alleluia, reversionis Aggaei et Zachariae. Quod sic exponitur: Laudate Deum vos, quicunque de hoc quod hic fit per virtutes et opera bona, de reversione videlicet Aggaei et Zachariae ad Hierusalem; scilicet, laudate Deum per bonam vitam, per quam revertamini de exsilio hujus vitae ad Hierusalem coelestem, ad imitationem Aggaei et Zachariae, id est perfectorum ad patriam coelestis Hierusalem, bene vivendo revertentium. Aggaeus sane qui solemnis vel festivus, et Zacharias qui zelans interpretatur, duo prophetae fuerunt, [Col. 1232D] qui in captivitate Babylonica reditum filiorum Israel ad Hierusalem et reparationem templi praeviderunt, et etiam reversioni ad Hierusalem et reparationi templi interfuerunt. Unde per hos duos perfecti quique accipiuntur, qui zelantes, id est Dominum Jesum 450 diligentes, et prout eis possibile est imitantes, solemnes et festivi sunt, dum in contemplatione positi, festis solemnibus angelorum intendunt; jam etiam spe certa praevidentes Hierusalem coelestis perfectam in futuro reparationem, quae per Adam in parte destructa fuit, quantum ad homines scilicet, non quantum ad angelos, ad quam Hierusalem coelestem iidem perfecti jam per virtutes et bonas operationes de hujus vitae exsilio revertuntur. Horum itaque beatam reversionem per timorem [Col. 1233A] et mandatorum Domini voluntatem, et per innocentiam, et sapientiam, et justitiam, et fidem, et spem firmam, et immobilem, et pecuniae, id est sermonum suorum distributionem, Propheta in hoc psalmo demonstrat, ea intentione ut per hoc auditores quosque non revertentes, tam illos qui nondum fidei notitiam habuerunt quam illos qui jam fidem otiosam habent, ad hujusmodi reversionem, quae summa Dei laus est, adhortetur.

Beatus vir, qui timet Dominum, etiam timore servili, et hic scilicet, beatus est dum bene vivendo ad patriam revertitur; et in futuro postquam fuerit reversus. Et ille beatus vir in mandatis ejus Domini persistens volet nimis, id est nimiam voluntatem dilectionis habebit in mandatis illis, et semen ejus, [Col. 1233B] id est doctrina ejus non erit inutilis, sed potens erit, id est efficax erit in subditis, qui habiles erunt ad doctrinam illam recipiendam, sicut terra bene culta ad semen suscipiendum. Potens, inquam, erit semen doctrinae ejus, et sic quidem quod per illum semen doctrinae, generatio rectorum, id est fidelium subditorum, benedicetur, id est vel exaltabitur in virtutibus et bonis operibus, vel multiplicabitur, ut multi non recti, eorum numero per semen illud adjungantur. Vel sic: Beatus vir, inquam, volet in mandatis Domini, et semen ejus, id est bona voluntas illa quae semen est operum, potens erit in terra, id est, fructificans bona opera in terrenitate sua, scilicet in sensualitate. Quod est dicere: Voluntas illa non sedet sensualitati, sed coget ipsam sensualitatem [Col. 1233C] bene operari, et per exemplum ejus seminis sic fructificantis, generatio rectorum benedicetur, aut secundum multiplicationem, aut secundum virtutum et operum bonorum exaltationem; et in domo ejus interiori, id est in corde ejus in quo cogitando inhabitat sicut in domo, est gloria, id est innocentia. Unde ipse gloriatur, juxta illud Apostoli: »Gloria nostra haec est, testimonium conscientiae nostrae (II Cor. I, 12),« et divitiae sapientiae interioris, et justitia operum ejus beati viri manet usque in saeculum saeculi. Quod est dicere: Bene operatur indesinenter, et cum innocens sit et sapiens et justus, per hoc doctrina sua valens est ad hoc, ut per eam generatio rectorum [Col. 1233D] benedicatur. Hoc autem quod potens est semen ejus, et quod gloria et divitiae sunt in domo ejus, non ex ipso est, sed ex lumine vero. Exortum est enim secundum fidem in tenebris lumen, id est in cordibus beatorum, qui prius erant tenebrae, et secundum peccata et se undum ignorantiam. Exortum est, inquam, lumen in tenebris, et hoc rectis, id est ad opus rectorum, scilicet, ad hoc exortum est ut illos qui prius erant tenebrae, rectos faciat, et hoc lumen est eis exortum Christus, scilicet, misericors in natura, et miserator in exhibendo beneficia, et justus. In hoc quod jam justos magis justificat, innuit quod et infidelibus idem lumen orietur, si ad illud accesserint; et per hoc eos inexcusabiles reddit. Et quoniam ipse misericors et miserator est [Col. 1234A] jucundus, id est acceptabilis est ei homo omnis, qui miseretur indulgendo peccantibus in se, sicut et illi peccanti Deus condonavit. Et non solum miseretur, sed et commodat sua, necessitatem patientibus sicut illi Deus multa beneficia confert, ut si non habet pecuniam 451 ad accommodandum, saltem disponit, id est distribuit sermones suos praedicando aliis, vel exhortando aliquo modo ad bene vivendum, et hoc in judicio discretionis judicando scilicet quomodo loquendum sit cum peritis, et quomodo cum imperitis, quomodo quoque cum nobilibus, et quomodo cum ignobilibus.

Cum dicit commodat, innuit quia hoc quod fideles dant pro Christo, sic dant ut hoc recepturi sint. Illud enim quod commodatur, postea recipitur. Vel [Col. 1234B] sic: jucundus, inquam, homo qui miseretur et commodat egentibus sua, et miserendo et commodando disponet sermones suos, habendos in judicio tremendo, scilicet disponit quid in die judicii respondeat, ubi unicuique reddere rationem oportebit, a similitudine illius qui quando cum aliquo est litigaturus, primum disponit secum qualiter ibi sit locuturus. Jucundus, inquam, homo. Et in hoc jucundus esse comprobabitur, quia non commovebitur in aeternum, a proposito sanctitatis suae, qui revera cito commoveretur, nisi Deo esset jucundus, et per hoc non commovebitur, quod ipse justus existens erit in memoria aeterna apud Dominum, scilicet semper a gratia Domini adjuvabitur, ne deficiat, et quia in memoria aeterna erit, non timebit ab auditione mala, id est [Col. 1234C] a comminanti auditione persecutorum; scilicet, non timebit cum ei persecutores mortem comminabuntur. Non timebit, inquam, nam cor ejus paratum est, id est praesto est semper sperare in Domino, et confirmatum est cor ejus illa spe; et ideo non commovebitur, ut dixi, a bono proposito suo, perseverans donec de hac vita discedens despiciat, id est despectabiles et victos esse comprobet inimicos suos; vel sic duo isti versus leguntur: Dixi quia commodat, non commovebitur in aeternum, jucundus homo a bono proposito suo, et ideo ipse justus existens hic, apud Dominum erit memoria aeterna, id est memor erit Dominus aeternam ei beatitudinem retribuere. Et bene sibi conscius existens, non timebit in futuro ab auditione mala, id est aspera quando damnandis dicetur: [Col. 1234D] »Discedite a me, maledicti,« etc. (Matth. XXV, 41.) Nec timere quidem eum oportebit, hic enim est cor ejus in omni virtute paratum sperare in Domino, id est sic paratum ut possit sperare in Domino remunerationem, et sic est paratum quod in illo apparatu confirmatum est cor ejus, ne aliquando improvidus sit, et sic confirmatum est cor ejus, quod non commovebitur perseverans in proposito suo, donec despiciat despectos et impotentes inimicos suos persecutores, qui hic ad horam in ejus carne potestatem habent. Vel sic: Inde apparet quod hic bene disponit sermones suos, quia in aeternum non commovebitur, id est non inquietabitur in aeternum aliqua anxietate, sed in memoria aeterna erit justus apud Dominum, ut [Col. 1235A] si aeternam beatitudinem tribuat: et non solum non sommovebitur, sed etiam non timebit ab auditione mala; quod minus est cum dicetur: »Discedite,« etc.

Quia dixerat commodat, quibus commodandum sit determinat, sic: Dixi quod cor ejus paratum est sperare in Domino; nec temere quidem sperat bonam a Domino retributionem: ipse namque propria dispersit, et hoc non mimis aut caeteris nebulonibus, sed dedit pauperibus, et ideo justitia virtutum ejus a Deo conservata manet usque in saeculum saeculi, id est quandiu mundus iste durabit. Et in futuro cornu ejus, id est sublimitas justitiae ejus, exaltabitur in gloria beatitudinis aeternae. Quod est dicere: ipse in gloria exaltabitur propter cornu ejus. Hanc autem exaltationem peccator quisque videbit, et irascetur de [Col. 1235B] hoc, quod tale quid non fecit, propter quod et ipse similiter exaltetur. Et non parum irascetur, sed dentibus suis fremet, id est nimis irascetur, ad modum vehementer irascentis, qui dentibus fremit: fremet, inquam, et tabescet, id est deficiet totus prae nimia ira. Vel sic: Non 452 solum hoc malum habebit ut irascatur, sed et tabescet, id est deficiet in tormentis; irascetur, inquam, et hoc ideo, quia tunc peribit desiderium peccatorum: divitiae scilicet quas hic valde desideraverunt. Vel sic: Irascetur, inquam, desiderans se tale quid fecisse, propter quod exaltaretur; sed illud desiderium peccatorum peribit, id est inutile erit.



IN PSALMUM CXII.

[Col. 1235C] Tituli centesimi duodecimi: Alleluia. Invitat enim in hoc psalmo Propheta omnes gentes ad laudem Dei, ea consideratione, quia ipsas gentes hic de terrenitate sua suscitat, et easdem in futuro de putredine eriget; et quia Ecclesiam diu sterilem, fertilem facit, et in futuro in domo eam faciet habitare.

Laudate, pueri, Dominum. Quod est dicere: Laudate Dominum, o gentiles, sic ut sitis pueri, id est servi ejus. Vel pueri in innocentia, juxta illud: »Nolite pueri effici sensibus, sed malitia parvuli estote (I Cor. XIV, 20).« Hoc autem idem est ac si sic diceret: Laudate Dominum laude innocentiae et obedientiae vestrae. Et laudate nomen Domini, id est laudate Deum contuitu magni nominis ejus, scilicet ea consideratione quia Dominus vocatur, et hoc non [Col. 1235D] cum dilatione vel ad horam, sed sit a vobis benedictum nomen Domini, id est, laude summa exaltate Dominum contuitu nominis ejus ex hoc nunc, id est ex hoc praesenti tempore incipiendo et perseverando, usque in saeculum aeternum. Et hoc non dico paucis gentibus, sed laudabile sit nomen Domini, id est laudabilis sit Dominus contuitu nominis sui, omnibus gentibus, existentibus a solis ortu usque ad occasum. Per haec duo climata dat caetera mundi climata intelligere. Laudate, inquam; est enim dignus laude. Dominus enim excelsus, id est omnipotens est, dominans super omnes gentes. Et non solum super gentes, sed etiam quod majus est, gloria ejus, id est gloriosa potentia ejus, est super coelos, id est super omnes supercoelestes rationabiles creaturas, excelsus, [Col. 1236A] inquam, est. Quis enim Dominus et Deus excelsus sicut Dominus Deus noster, qui in altis habitat, et humilia respicit in coelo et in terra; suscitans de terra inopem, et de stercore erigens pauperem, ut collocet eum cum principibus, cum principibus, inquam, populi sui. Qui habitare facit, id est faciet, sterilem in domo, matrem filiorum laetantem. Nullus itaque ad comparationem ejus est excelsus. Hoc autem totum ad majus pondus sub interrogatione positum, probatio est eum esse super omnes excelsum, et est aequipollens ac si sic diceret: Dico Dominum nostrum excelsum esse, et vere excelsus est in potentia. Cum enim multi domini terreni potentes videantur, quis dominus potens est sicut Dominus noster? Nullus. Et quis deus potens sicut Deus noster? Nullus; [Col. 1236B] et inde excelsus esse comprobatur, quoniam ille tantus est quod non localiter, sed potentialiter habitat in altis, id est in coelestibus spiritibus, et in sanctis viris qui alti sunt in sanctitate. Ne vero in superbia viderentur alti, addit: Et licet eos altos esse dicam, tamen respicit ipse Dominus humilia in coelo et in terra, id est, respectu misericordiae suae operatur humilitatem et in coelo, id est in altis coelestibus spiritibus, in angelis scilicet, et in terra, id est in sanctis viris qui in terra adhuc manentes, terra ejus fructifera sunt. Quod est dicere: In illis altis habitat, qui tamen respectu gratiae suae humiles efficiuntur. Et in hoc quoque comprobatur excelsus, quod ipse in hac vita est suscitans inopem a terra, id est unumquemque fidelem qui inops est, id est, humilis [Col. 1236C] ad modum inopis, per auxilium misericordiae suae suscitat a terra, id est sublimat eum ablatum de terrenitate, in quam per Adam devenit, scilicet de terreno facit spiritualem, per peccatorum indulgentiam; 453 et in futura resurrectione erit erigens pauperem, id est sublimans unumquemque fidelem immortalitate, capiendo eum de stercore, id est de putredine carnis, quae propter foeditatem jure stercus dicitur; sic scilicet eriget eum de stercore ut in aeterna beatitudine collocet eum cum principibus, cum principibus, inquam, populi sui, id est cum coelestibus civibus, qui hic principantur populo suo, dirigendo eum de bono in melius, juxta illud Dominicum: »Erunt sicut angeli in coelo (Matth. XX, [Col. 1236D] 30).« Utrum autem eis fuerint in gloria aequales an inaequales, nondum nobis est definitum. Et per hoc etiam excelsus esse comprobabitur, quia ipse est ille qui facit, id est faciet habitare in domo, id est in Hierusalem coelesti quae aeterna domus ejus est, non solum Ecclesiam ex Judaeis, sed et Ecclesiam ex gentibus prius sterilem a filiis spiritualibus, modo per gratiam factam, matrem, et non unius filii tantum, sed matrem spiritalem filiorum multorum spiritualium. Faciet, inquam, eam habitare in domo, et non qualicunque modo, sed laetantem aeterna laetitia, juxta illud propheticum: »Laetare, sterilis, quae non paris; erumpe et clama, quae non parturis, quia multi filii desertae magis quam ejus quae habet virum (Isa. LIV, 1; Gal. IV, 27).« Quod est ac si [Col. 1237A] dicat: Non solum constituet domum suam ex Ecclesia Judaeorum, sed etiam ex Ecclesia gentium, quae diu sterilis fuit, nullum spiritualem Deo filium pariens. Ecclesia gentium recte mater dicitur, scilicet tota collectio fidelium ex gentibus, eo quod alios auctoritate sua ad fidem attrahendo, Deo pariat et doctrina sua enutriat; filii autem dicuntur fideles quique ejusdem collectionis, eo quod in concordi unione collectionis illius secundum fidem et dilectionem persistentes, de die in diem in virtutibus crescunt; sicut filii per quotidianum matris nutrimentum excrescunt.



IN PSALMUM CXIII.

Titulus centesimi decimi tertii: Alleluia. In hoc psalmo Propheta loquens in principio, ut omnes tam [Col. 1237B] Judaeos quam gentes ad Dei laudem invitet, plurima Dei beneficia ostendit, scilicet quomodo suos de Aegypto infidelitatis et de populo barbaro vitiorum et malignorum spirituum exire faciens, eos sanctificavit et potentes fecit; et quomodo populum infidelem et falsos Christianos, timore persecutorum deficientes, ad perfectorum Christianorum conformitatem eorum exemplo converti fecit. Ostendit etiam praelatorum et subditorum exsultationem de conversione populi infidelis, quem propter infidelitatis amaritudinem mare vocat; et de conversione falsorum Christianorum, quos vocat Jordanem, cum Jordanis interpretetur descensus, eo quod ipsi deficiendo a sublimitate communionis Ecclesiae, in conformitatem infidelium descendunt timore tribulationum. [Col. 1237C] Postea vero ut praelatorum exemplo omnes et Judaeos et gentes ad Dei laudem attrahat, et ab idololatria removeat, ipsos praelatos loquentes inducit, Dei beneficia ostendentes, et in idolorum depressione, et in Dei laude immorantes.

In exitu Israel de Aegypto, domus Jacob de populo barbaro. Facta est Judaea sanctificatio ejus, Israel potestas ejus. In his duobus versibus singulis singula sic adaptantur: In exitu Israel de Aegypto, facta est Judaea sanctificatio ejus. Quod est dicere: Exeunte per fidem Israel de Aegypto, id est, exeunte populo fidelium, qui cum modo Israel sit, prius Israel non erat, de tenebris ignorantiae, quae per Aegyptum denotantur, eo quod Aegyptus tenebrae interpretatur, [Col. 1237D] facta est in ipso populo fidelium Judaea, id est confessio fidei. Non enim sufficit corde credere, nisi etiam confessio fiat ore. Unde Apostolus: »Corde creditur ad justitiam, ore autem confessio 454 fit ad salutem (Rom. X, 10).« Confessio, inquam, existens sanctificatio ejus populi fidelium, id est existens causa quare a Deo sanctificetur per indulgentiam peccatorum, et in exitu domus Jacob de populo barbaro, facta est domus illa Israel; et per hoc facta est potestas ejus, id est potens sui ipsius. Quod est dicere: Post exitum de Aegypto ignorantiae exeunte domo Jacob, id est populo fidelium, qui modo est domus Jacob, id est familia Dei luctans contra vitia et supplantans, ea de populo barbaro, id est de vastante multitudine vitiorum aut malignorum [Col. 1238A] spirituum; qui populus barbarus dicitur, eo quod devastet mentem a virtutibus, a similitudine populi barbari, patriam aliquam devastantis. Facta est illa domus Jacob, Israel, id est videns Deum in contemplatione. Ac si dicat: Postquam de Aegypto populus fidelium exivit, populus barbarus resistebat, scilicet multitudo vitiorum et malignorum spirituum illi populo fidelium, ex prava consuetudine nimium assultum faciens, et sic eum valde a contemplatione sublimitatis divinae detinens; sed postquam ipse contra hunc populum barbarum viriliter luctans, eum divicit, et ejus nimios assultus auxilio gratiae coelestis evasit, tunc tandem factus est Israel quod prius non erat, id est contemplationis intuitu Deum videns, et existens Israel factus est etiam potestas [Col. 1238B] ejus, id est potens sui ipsius se bene auxilio divinae gratiae in virtutibus et operibus bonis regendo, cum in potestate populi barbari prius esset; vel sic: Factus est Israel populus fidelium, et per hoc factus est potestas ejus, id est, per hoc quod factus est Israel, factus est causa potestatis suae, scilicet, hoc quod Israel factus est, causa fuit quare fieret potens in miraculis. Hoc autem quod populus fidelium factus est Israel et potens, cum prius esset ignorans et impotens, vidit mare, id est amaricans populus infidelium, et ut similiter Israel et potens fieret, fugit ab amaritudine infidelitatis, accedendo ad dulcedinem fidei.

Et hoc etiam, scilicet populum perfectorum esse Israel, et potentem vidit Jordanis, id est populus [Col. 1238C] deficiens falsorum fidelium, qui timore tribulationum ab altitudine fidei in mare descenderat, id est in conformitatem populi infidelis, et ut Jordanis Israel et potens fieret ab infidelitate, in quam descenderat, conversus est retrorsum, ad sublimitatem confessionis fidei. Quod quondam praesignatum est in Jordane fluvio, qui cum per eum arca Domini transiret, divisus est ut liberum transitum daret Levitis arcam ferentibus. Cujus sane fluminis pars superior vice muri substitit, inferior autem in mare descendit (Jos. III, 16). Utrum autem postea pars illa quae descendit, retro conversa fuerit, in historia non legitur. Dico quod mare fugit, et Jordanis conversus est, ideoque montes, id est praelati exsultaverunt [Col. 1238D] ut arietes, id est utpote arietes, scilicet duces totius populi fidelium, sicut arietes totius gregis duces sunt. Et merito exsultaverunt, quia eorum officio praedicationis hoc factum fuit. Et de hac eadem fuga et conversione colles, id est subditi, exsultaverunt, sicut, id est utpote, agni ovium, id est, novi per fidem et innocentes, sicut agni juvenes sunt, et animalia innocentia, et sunt agni ovium, id est, hoc quod agni sunt per oves contigit, id est per praelatos, qui dicuntur oves, eo quod ipsos subditos doctrina sua nutriunt, a similitudine ovium agnos lacte nutrientium. Per hoc quod de infidelium salute praelatos et subditos dicit exsultare, eorum nimiam charitatem ad Dei laudem ostendit. Sive montes possumus accipere majores praelatos; [Col. 1239A] colles vero minores. Facit autem quaestionem Propheta de fuga maris, et de conversione Jordanis, et de montium et collium exsultatione, non ut inde dubitet, sed ut ad hoc diligenter animadvertendum audientium mentes exsuscitet, 455 innuens per hujusmodi quaestionem hoc absque magno consilio Dei minime contigisse. Et hoc sic dicit:

Mare, inquam, fugit, et Jordanis conversus est, et montes et colles exsultaverunt. Ergo quid est tibi, id est, quae occasio tanta fuit tibi, o mare, propter quod fugisti? Et tu, Jordanis, quid fuit tibi quia conversus es retrorsum? Et vos, montes, qua occasione exsultastis, ut, id est utpote, arietes, et vos, colles, sicut, id est utpote, agni ovium? vere sine magna re hoc non contigit. Quaestione ad audientium mentes [Col. 1239B] facta, ipsos praelatos quos exsultasse testatus est respondentes, et usque ad finem psalmi agentes inducit, ut magis eorum credatur auctoritati, quorum sanae praedicationis officio fuga haec facta est, et conversio, et hoc modo quidem eos respondentes inducit. Quoniam Propheta dixerat: Quid est tibi, mare, etc. Sequitur praelatorum responsio sic: Vere non est absque re maxima, quod nos montes exsultavimus. De hoc enim exsultavimus quod a facie Domini mota est terra, id est, populus terrenorum motus est ab infidelitate ad finem, et hoc a facie, id est a cognitione Domini contigit, et non recentis Domini, sed a facie Dei Jacob, id est a cognitione illius Dei quem Jacob patriarcha coluit. Exponit autem quomodo ad cognitionem Dei Jacob pervenerunt, [Col. 1239C] sic: A facie, inquam, Dei Jacob. Qui Deus illuminatione gratiae, convertit petram in stagna aquarum, nos scilicet praelatos qui ad modum petrae duri eramus in infidelitate, convertit ab ariditate ignorantiae ad hoc ut essemus similes stagnis plenis aquarum, id est pleni aquis scientiae spiritalis, sicut stagna plena sunt aquis. Et non solum nos scientia fecit esse repletos, sed et nos prius rupem existentes, id est duros et aridos ad modum rupis, convertit in fontes aquarum, id est ad hoc adduxit ut essemus quasi fontes aquarum, scilicet suppeditantes jugem doctrinam infidelibus, ad modum fontium jugiter aquis manantium. Et sic per nos, infideles terreni ad cognitionem Domini pervenerunt; [Col. 1239D] faciunt autem apostropham ad Deum, orantes ut magis et magis terram ad fidem commoveat, et hoc ad honorem nominis sui. Dicimus quod terra mota est, in magna parte, et, o Domine, move eam magis et magis illuminatione cognitionis tui, et da gloriam non nobis, Domine, non nobis, sed nomini tuo, id est, glorifica per hoc magis et magis nomen tuum, quod jam multum est glorificatum. Quod est dicere: Non optamus infidelium conversionem ad nostri exaltationem, sed ad majorem nominis tui glorificationem. Quia autem bis ponit non nobis, ad inculcationem remotionis ponit, quam inculcationem faciunt ad instructionem successorum, ne aliquis sibi gloriam in hoc mundo quaerat, sed Deo. Da, inquam, gloriam nomini tuo, et hoc contingat [Col. 1240A] super misericordia tua et veritate tua, id est de misericordia et veritate tua, scilicet da gloriam nomini tuo, vocando gentes ad fidem per misericordiam tuam, et Judaeos propter veritatem tuae promissionis complendae; promisisti namque te Judaeos esse salvaturum. Sive potest misericordia et veritas accipi, quantum ad utrosque; Judaeos enim et gentes ex misericordia salvavit, et utrosque se salvaturum promiserat. Et adeo glorifica nomen tuum apud gentes et Judaeos, ne quando dicant gentes: Ubi est Deus eorum? id est, ut aliquando sic fiat evidens potentia tua per miracula, quod gentes non dicant quod modo dicunt, scilicet ad exprobrationem tuorum fidelium; dicunt: Ubi est Deus eorum? scilicet Christianorum. Nusquam nos deos nostros [Col. 1240B] ostendere possumus, Jovem, Mercurium et caeteros, sed Deus eorum nusquam apparet; nusquam est.

Ostenso improperio gentium, ipsi contra laudant Deum, et idola spernunt sic: Gentes Deum nostrum non esse comprobare intendentes, dicunt: Ubi est 456 Deus eorum? Deus autem noster in coelo. Quod est dicere: Quoniam invisibilis est, dicunt eum gentes nusquam esse; sed Deus noster in coelo est, id est in angelis et in coelestibus viris, non localiter, sed secundum inhabitantem gratiam. Vel sic: Deus noster Christus Deus et homo in coelo est localiter, secundum corpus; et licet a vobis non videatur, tamen adeo potens est, quod omnia quaecunque voluit, fecit. Dii vero gentium, qui nec dii dicendi sunt, sed simulacra tantum, omnino impotentes [Col. 1240C] sunt. Ut enim de lapideis et ligneis et ferreis simulacris taceamus, ipsa etiam simulacra gentium quae sunt argentum et aurum, et hoc quod simulacra sunt, non habent ex se, sed opera manuum hominum sunt; os habent et non loquentur, et non verum os, sed imaginarium, oculos imaginarios habent et non videbunt. Aures imaginarias habent et non audient. Nares imaginarias habent et non odorabunt. Pedes imaginarios habent et non ambulabunt. Et cum guttur imaginarium habeant, non dico non solum non loquentur, ut homines, sed quod minus est, non clamabunt etiam in gutture suo, scilicet nullus clamor vel bestiarum vel volucrum est in gutture eorum. Per hoc igitur apparet quod, cum talia sint, omni [Col. 1240D] carent potentia; cum autem talia sint, et tamen a stultissimis gentilibus colantur, similes illis fiant interius, omnes qui faciunt ea; sicut colunt scilicet ita fiant similes, ut sicut ea exterius surda et non videntia sunt, sic et ipsi interius in anima spirituali visu et auditu careant. Et non solum qui faciunt et colunt ea similes illis fiant, sed et illi qui et si non faciunt, saltem confidunt in eis, putantes deos esse. Hoc autem dicunt non imprecative, sed concessive, ut gentes a simulacrorum cultura revocentur. Dico quod gentes confidunt in simulacris, ideoque similes eis fiant. Domus autem Israel non sit similis simulacris, domus enim Israel, id est familia fidelium subditorum, Deum in contemplatione videntium, speravit non in idolis, sed in Domino, et ideo Dominus [Col. 1241A] adjutor eorum est ad bene operandum, et protector eorum est, ne a vitiis superentur. Et domus Aaron, id est familia fidelium praelatorum, speravit in Domino, et ipse adjutor et protector eorum est.

Hoc autem accipiendum est de praelatis, et subditis Ecclesiae de Judaeis. Per domum autem Aaron praelatorum collectio accipitur, et per domum Israel collectio subditorum, eo quod tribus Aaron sub Veteri Testamento omnibus tribubus Israel principabatur. Hoc etiam secundum nominis interpretationem bene convenit; Aaron quippe montanus interpretatur. Montani autem congrue praelati vocantur, propter praelationis suae sublimitatem; montanos enim dicimus homines in summitatibus montium habitantes. Non solum autem praelati et subditi [Col. 1241B] ex Judaeis speraverunt in Domino, sed et omnes in gentibus qui timent Dominum, tam praelati quam subditi, sive casto timore, sive servili, speraverunt in Domino, et ideo adjutor eorum et protector eorum est. Hoc autem quod in Domino speravimus et Judaei et gentiles, non ex nobis fuit, sed ex hoc quod Dominus qui nos diu oblivioni dederat, in infidelitate positos, memor fuit nostri, ut ad fidem adductos in se sperantes faceret; et per hoc benedixit nobis, id est exaltavit nos, et secundum numerum multiplicationis, et secundum augmentum virtutum et operum bonorum. Exponit autem per partes, quibus benedixit sic: Benedixit, inquam, nobis: scilicet benedixit domui Israel, id est familiae fidelium subditorum ex Judaeis: et benedixit domui Aaron, id est [Col. 1241C] familiae praelatorum, ex Judaeis et gentibus, benedixit omnibus qui timent Dominum, sive casto timore sive servili, pusillis cum majoribus, id est subditis et praelatis. Orant pro adjectione subditorum et praelatorum sic: Diximus quia Dominus benedixit vobis, o praelati, et subditi. Super vos autem jam sibi per fidem adjectos adjiciat Dominus alios, id est post vos jam sibi per adoptionem gratiae adjectos, adjiciat 457 alios, qui adhuc increduli sunt, et super vos, id est post vos. qui adjiciendi estis, adjiciat alios qui sint filii, id est imitatores vestri, et super, id est post, illos filios vestros adjiciat quoque alios, et sic usque in finem mundi per omnes generationes faciat, et vos omnes et jam adjecti et adhuc adjiciendi [Col. 1241D] benedicti sitis, id est multiplicati, et in virtutibus exaltati Domino, id est ad honorem Domini. Quod est dicere: Hoc quod benedicti eritis, non vobis sed Domino ascribatur; Domino, inquam, qui fecit coelum et terram. Quod est dicere: Qui dignus est honore, cum ipse coelum fecerit, id est praelatos, et terram, id est subditos, et non solum minores praelatos, sed et coelum coeli fecit, id est majores praelatos qui sunt coelum coeli, id est praelati super minores praelatos, hoc quod coelum coeli sunt, fecit ipse, et hoc sibi Domino, id est ad honorem qui Dominus est; vel sic: Non solum praelatos et subditos fecit hoc quod sunt, sed et coelum coeli, id est Dominicum hominem, qui coelum est super omnes coelos. Et hoc coelum [Col. 1242A] coeli fecit Domino, id est ad hoc fecit ut personaliter uniretur Domino Verbo; vel coelum coeli, id est Dominicum hominem fecit Domino sibi scilicet Domino subjiciendum secundum quod homo est. Unde Apostolus: »Caput, inquit, Christi Deus (I Cor. XI, 3).« Cum dicit coelum coeli, datur intelligi per hoc quod supponit coeli, quod praelati qui coeli sunt, quantum ad subditos, subditi quoque sunt Dominico homini qui coelum est, quantum ad eos. Unde Apostolus: »Caput, inquit, viri Christus est (Ibid.).« Dicitur quoque Pater, juxta Ambrosium, esse caput Verbi, non quod prius aut majus sit Verbo, sed quia ex Patre sit Verbum ineffabiliter.

Quia vero dixerat Dominum coelum et terram [Col. 1242B] fecisse, id est praelatos et subditos, ne videretur subditis, quod soli Deo subjectionem deberent, et praelatis non, additur sic: Dominus, inquam, fecit coelum et terram; terram autem, id est subditos, dedit ad excolendum et regendum filiis hominum, id est praelatis, rationabiliter ut homines se habentibus. Cum autem, o Domine, coelum et terram feceris, et haec beneficia quae superius ostendi, contuitu horum supradictorum, non laudabunt te mortui in infidelitate neque omnes falsi Christiani qui descendunt in infernum, id est in profunditatem vitiorum: »Non est enim speciosa laus in ore peccatoris (Eccli. XV, 9).« Mortui, inquam, non laudabunt te; sed nos qui vivimus, in fide et bonis operibus, benedicimus Domino, ore, corde et opere, incipiendo ex hoc nunc, id est [Col. 1242C] ex praesenti tempore, et perseverando usque in saeculum futurum. Hoc autem ideo dicunt ut mortuos a morte infidelitatis et descendentes in infernum vitiorum, ab ipso inferno revocent; in fide vero et bonis operibus viventes, ad perseverandum invitent. Sive hoc ideo dicunt, quia oraverant, dicendo: Adjiciat, etc., ut citius impetrent quod oraverunt, ostendendo quoniam aliter eum infideles non laudabunt, nisi eos prius ad fidem adjiciendo de morte infidelitatis eripiat. Sciendum quod cum superius dixissemus esse responsionem praelatorum, ubi dictum est: A facie Domini, etc., posse quoque illud idem esse communiter responsionem, et maris et Jordanis et montium et collium usque ad apostropham [Col. 1242D] illam in tertio versu ubi dicitur, non nobis, etc., quod solis praelatis competere videtur. Sententia tamen eadem est, si sit responsio omnium, vel responsio solummodo praelatorum. Si igitur sit communis omnium responsio, sic adaptatur. Quaeris, o Propheta, propter quid ego mare fugio, et ego Jordanis conversus sum, et nos montes et colles exsultavimus. Haec autem omnia inde contigerunt, quia a facie Domini mota est terra, etc. Hos autem sic respondentes, idcirco Propheta inducit, ne aliquis haec per vim praelatorum, vel per liberum arbitrium maris et Jordanis facta esse putaret. Cum autem hoc removeat, innuit omnia haec Deo esse ascribenda, ad laudis ejus exaggerationem. Apostropha vero [Col. 1243A] quae sequitur, cum dicit: Non nobis, quae quidem ad solos praelatos 458 attinet, eodem modo ut superius adaptatur.



IN PSALMUM CXIV.

Titulus contesimi decimi quarti: Alleluia. In hoc psalmo quidem est vox congregationis fidelium, ostendentium integram quam erga Deum habent dilectionem, contuitu beneficiorum et quae jam contulit, et quae adhuc est collaturus; quae etiam ostendunt. Et hoc ad instructionem audientium: ut et ipsi eorumdem beneficiorum contuitu, Deum integre diligant, et sic integra dilectione eum laudent.

Dilexi, Dominum, integra dilectione. Cum dicit se Dominum dilexisse, innuit quoque se omnia legis praecepta complesse. Nam in dilectione tota lex [Col. 1243B] pendet et prophetae (Matth. XXII, 40). Adjungit autem causam quare dilexit sic: Ideo dilexi integre Dominum, quoniam certum est mihi quod Dominus exaudiet, secundum effectum in futuro, qui hic jam exaudit secundum dispositionem. vocem orationis meae, id est vocem exteriorem deprecativam, procedentem ab oratione mea interiori, id est a bona affectione. Quod est dicere: Ideo eum integre dilexi et diligo, quia scio eum perfecturum in futuro, quod affectione et voce oravi et oro. Cum dicit dilexi, dat intelligere se jam in dilectione perstitisse, et in ea augmentari se assidue, et per hoc magis auditores ad dilectionem invitat; dilexi, inquam, quia exaudiet, et non solum quia in futuro exaudiet, sed etiam quia hic jam inclinavit aurem suam mihi infirmo, [Col. 1243C] id est condescendere fecit aurem misericordiae suae mihi infirmo: a similitudine medici, aurem infirmo qui loqui vix potest inclinantis. Quod est dicere: Non solum quod oro in futuro exaudiet, ut tandem perficiat, sed cum infirmus essem, et pro infirmitate eum orarem, nullis tamen adjutus meritis meis, ex sola gratia me exaudivit, ut perficeret quod orabam. Cum dicit Deum sibi aurem inclinasse, innuit se orasse. Ut autem auditoribus exemplum praebeat jugiter orandi, ut qui stat videat ne cadat (I Cor. X, 12), se quandiu in hac vita erit oraturum affirmat, sic: Inclinavit, inquam, aurem suam mihi, infirmo oranti. Et ut jugiter mihi aurem inclinet, invocabo, id est in affectione interiori eum orabo, in diebus meis [Col. 1243D] existens, id est tandiu eum invocabo quandiu in his diebus transitoriis ero; qui mei sunt, quos scilicet ego meos feci, dum eos peccando in Adam mihi acquisivi. Ostendit autem unde eum in futuro exaudiet, sic: Dico quoniam exaudiet Dominus vocem orationis meae. Et necesse quidem est ut exaudiat: quia circumdederunt me dolores, qui sunt causae mortis, corporeae scilicet, tot sustineo dolores mortalitatis et passibilitatis, quibus pervenitur ad mortem corporis, ut inde totus per emphasim videar esse circumdatus. A quibus necesse est ut me exauditum eripiat in futuro, etsi modo non eripit. Ostendit quoque unde sibi aurem inclinavit, sic: Aurem inquam, mihi inclinavit, quod utique mihi necessarium fuit. Non solum enim circumdederunt me dolores [Col. 1244A] mortis, sed et pericula inferni invenerunt me, id est, vitia quae sunt pericula, per quae venitur ad infernum, tandiu me persecuta sunt ut invenirent secundum consensum et malam operationem, et sic me valida infirmitate humiliaverunt ut per me nunquam possem exsurgere. Cum igitur sic essem a doloribus circumdatus, et a periculis inventus, quoniam aliter non eram evasurus, inveni animadversione tribulationem ipsorum periculorum, et dolorem multiplicem mortalitatis et passibilitatis, quo circumdatus eram. Quod est dicere: Animadverti quod prius non animadverteram, scilicet quanta esset tribulatio et dolor meus, et sic invocavi nomen Domini, id est oravi Dominum consideratione nominis sui, quod est Dominus. Ac si diceret: Considerans [Col. 1244B] cum omnipotentem esse occasione magni nominis ejus, quod est Dominus, invocavi eum, id est in affectione interiori oravi eum ita, dicens:

459 O Domine, libera animam meam et hic de periculis, et in futuro de doloribus. Istud, o, non est vocative positum, sed optative. In Hebraeo quippe habetur anna Adonai. Anna vero signum est optationis. Caeterum, quia nos Latini non habemus vocem huic voci, quae est anna, aequipollentem, positum est o, quod signum est optationis. Unde in quibusdam translatoribus invenitur, obsecro, Domine. Dico quod invocavi Dominum dicens: O Domine, libera animam meam, et in futuro a doloribus passibilitatis, et hic a periculis inferni, et sic invocans Dominum humiliatus sum in affectione interiori, id [Col. 1244C] est cum humilitate affectionis et devotionis invocavi eum reputans me insufficientem esse, ut per me liberaret. Et quia humiliatus sum, Dominus liberavit jam me a tribulatione periculorum inferni, id est vitiis, ne mihi tantum quantum prius praevaleant. Dominus, inquam, existens misericors in natura, et justus, et Deus noster. Quasi dicat: Me liberavit qui liberare me debuit, cum sit misericors, et justus: et qui liberare me potuit, cum sit Deus noster omnipotens. Ostendit autem unde comprobetur misericors et justus, addendo singulis singula sic: Misericors est, et inde comprobatur misericors in natura, quia miseretur impendendo multa beneficia misericordiae. Et inde comprobatur esse justus; [Col. 1244D] quia est custodiens parvulos, id est fideles suos qui se parvulos faciunt, id est humiles custodit, ne a sanctitate sua deficiant, quod equidem justum est, ut videlicet parvuli ab eo custodiantur. Facit apostropham adhortatorie ad animam suam sic: Dixi quia Dominus jam liberavit me a periculis, et in futuro exaudiet vocem orationis meae, et ideo, o anima mea, convertere a respectu saecularium, in requiem tuam, id est in considerationem et spem requiei tuae futurae. Quod est dicere: Omni saecularium cura posthabita, intende et opere et affectione in requiem beatitudinis aeternae. Et hoc quidem facere debes, quia Dominus benefecit, id est benefaciet, tibi in illa requie. Et hoc modo quidem benefaciet mihi, quia eripuit, id est eripiet, animam meam de morte aeterna: [Col. 1245A] vel, eripiet animam meam de morte, id est vitam meam de mortalitate et passibilitate, et eripiet oculos meos a lacrymis, ne me ulterius lacrymari sit necesse, sicut hic expedit pro peccatorum recordatione, et pro aeternae patriae dilatione. Unde Dominus in Evangelio: »Beati, inquit, qui nunc fletis, quia ridebitis (Luc. VI, 21).« De futuro vero statu sic legitur: »Absterget Deus omnem lacrymam ab oculis sanctorum (Apoc. XXI, 4);« et pedes meos interiores, affectiones scilicet, eripiet a lapsu scilicet, ut postea nec etiam in affectione labar, qui hic multoties labor in vitium non solum affectione sed et operatione. Et tunc placebo Domino per omnia in nullo prorsus offendens, qui hic in multis ei displiceo. Placebo, inquam, existens in regione vivorum, [Col. 1245B] id est in Hierusalem coelesti, in qua nullus habitabit, nisi vivens in aeternum.



IN PSALMUM CXV.

Titulus centesimi decimi quinti: Alleluia. Vox Ecclesiae martyrum, fidei suae constantiam et passionem pro fide et oblatione sui ipsius per martyrium ostendentis: ut auditores invitent ad laudandum Deum exemplo suo per fidem et confessionem, et martyrium.

Credidi propter quod locutus sum. Psalmus iste apud Hebraeos quasi unus reputatur cum superiori, quia cum eo sic continuari potest: Dixi quod Dominus eripiet animam meam de morte, et oculos meos a lacrymis, et pedes meos a lapsu, et quia placebo Domino; et hoc totum credidi propter quod credere [Col. 1245C] ipsam credulitatem meam in evidenti locutus sum; vel sic: Ut de omni fide dicatur, et sit psalmus per se: O credentes, nolite timore humiliationis tribulationum, a manifesta fidei confessione desistere; et inde me vobis exemplum proponite. Ego namque credidi, id est rectam fidem in corde habui, 460 propter quod locutus sum, id est aperte ipsam fidem ore confessus sum. Et ideo ego qui cum recte crediderim, et recte locutus sim, minime debuissem humiliari: humiliatus sum in tribulationibus nimis, id est valde; vel, humiliatus sum in tribulationibus nimis, id est supra modum meae fragilitatis, scilicet supra quam pos et fragilitas mea pati. Unde Apostolus: »Supra modum (inquit) gravati sumus, ita [Col. 1245D] ut taederet nos etiam vivere (II Cor. I, 8),« ideo et vos exemplo mei credentes loquimini, non reformidantes humiliari. Quia vero dixerat se humiliatum esse, ideo quia locutus est, putaret aliquis eum non fuisse locuturum, si sciret quod idcirco esset humiliandus. Ad hoc ergo removendum, ostendit se antequam loqueretur hoc providisse ut seipsum Deo per martyrium offerret. Hoc autem sic dicit: Locutus sum, inquam, et propter hoc humiliatus in tribulationibus, et haec humiliatio non contigit praeter velle meum et dispositionem meam. Ego namque, qui recte credidi, dixi in excessu meo interiori, id est ego sic cogitavi, et disposui in secreto rationis meae, quod excedit subtilitate omnem humanam rationem; vere omnis existens homo est mendax, id est, omnis [Col. 1246A] qui homo est simpliciter scilicet terrenus non spiritalis, magis appretians hanc vitam quam aeternam, dum hanc impendere dubitat, pro illa mendax est; et si nihil ore dicat, cum hanc vitam opinetur esse vitae futurae praeponendam. Et quia ego similiter mendax essem et reus, si simpliciter homo essem, quid retribuam Domino pro omnibus bonis quae retribuit mihi, scilicet cum pro peccatis meis mihi remissionem ipsorum peccatorum, et justificationem, et caetera beneficia pie retribuerit, quid dignum et pretiosum ipsi retribuam pro omnibus his bonis quae mihi retribuit? Ecce scio quid retribuam, scilicet quia nil majus pro eo possim facere: Calicem salutaris, id est Salvatoris Christi, accipiam, mortem videlicet quam ille pro me libens sustinuit. Et ne [Col. 1246B] deficiam timore hujus calicis, invocabo nomen Domini, id est invocabo Deum mihi adjutorem, consideratione magni nominis ejus, quod est Dominus. Mors equidem calix duplici similitudine dicitur; vel ideo quoniam amara est carni, sicut quaedam calices potionum medicorum, quae licet saluberrimae, tamen amarissimae sunt; vel quia sicut calix optimi vini hominem quem inebriat, ab illo statu in quo est, in alium statum mutat, ita et ipsa mors illum quem invadit, ab hujus vitae statu in statum alium mutat.

Potest autem versus ille qui est, Ego dixi, aliter construi, ut illud interpositum sit, quod est omnis homo mendax, et secundum hoc adaptabitur. Dico quoniam humiliatus sum, et hoc non accidit extra velle meum. Ego enim dixi in excessu meo, id est [Col. 1246C] statui et dijudicans in excessu rationis meae: Quid retribuam Domino pro omnibus beneficiis quae retribuit mihi? Hoc certe retribuam, calicem salutaris accipiam; et, ne deficiam in acceptione, nomen Domini invocabo. Et ideo dixi in excessu meo, quia omnis homo simpliciter existens non spiritualis, non obediens Deo usque ad mortem, mendax est in promissione sua. Promisit enim Deo in baptismate obedientiam omnium praeceptorum ejus, in quo mendax est, cum pro eo mori formidat, sicut ipse pro omnibus mortuus est. Dico quod devovi in excessu meo, quod pro Domino calicem salutaris accipiam. Et haec vota mea, id est haec mea promisse, scilicet ut me per mortem feram, non reddam in abscondito; [Col. 1246D] sed reddam in manifesto coram omni populo ejus, scilicet manifeste cum confitebor, et coram omni populo fidelium moriar, id est ad hoc moriar ut omnibus dem exemplum pro Domino moriendi. Ne vero videretur alicui parum esse pro Domino mori, ut magis ad hujusmodi mortem incitet auditores, ostendit hoc Deo pretiosum esse, sic: Dico quod calicem salutaris accipiam; quod utique faciendum est mihi, nam in conspectu, id est in reputatione, Domini pretiosa est, id est valde chara, mors sanctorum ejus. Quod est dicere: Cuicunque vilis videatur, Dominus tamen mortem sanctorum suorum reputat esse pretiosam; vel sic: Ideo calicem salutaris accipiam, id est mortem, quia mors sanctorum ejus existens in conspectu [Col. 1247A] Domini, id est in beneplacentia Domini 461 pretiosa est, id est magno pretio empta: pretio scilicet mortis ejus. Quod est dicere: Ideo pro eo mori me dignum est, quia hoc ipse pro me moriens emit, ut et ego pro eo morerer. Facit autem apostropham ad Deum ex affectione nimia, sic: Dico, Domine, quod pretiosa est in conspectu tuo mors sanctorum tuorum, et ideo, o Domine, sacrificabo tibi hostiam laudis, id est sacrificabo tibi meipsum hostiam moriendo in tui confessione, quam hostiam tu laudabis. Et quia hoc sacrificium, o auditores, non nisi Deo adjuvante possem explere, nomen Domini invocabo, id est invocabo Dominum adjutorem consideratione magni nominis ejus quod est Dominus. Non solum autem ea de causa tibi me [Col. 1247B] hostiam sacrificabo, ideo quia mors sanctorum in conspectu tuo pretiosa est, sed ideo quoque quia ego servus tuus. Servus tuus, id est ego tibi sum omnino subjectus utpote creatura Creatori, ideoque necesse est me tibi obedire in omnibus. Quia vero simpliciter se dixerat esse servum, et servorum alii nequam sunt: ut maligni spiritus, qui licet inviti Dei tamen dispositioni obtemperant; alii vero sunt spontanei, qui ex voluntate serviunt ut sancti viri; ostendit se spontaneum esse, ut auditores instruat Deo spontanee servire, sic: Servus tuus, inquam, sum: et talis servus, qui sim filius ancillae tuae, id est imitator coelestis Hierusalem, quae est ancilla, id est tibi subdita, angelorum videlicet et spiritualium virorum coadunatio: ut sicut illi tibi non inviti [Col. 1247C] obediunt, sed spontanee; ita et ego obediam tibi ex gratuita voluntate. Et ut ego tibi libere servirem dirupisti vincula mea, id est, destruxisti vincula peccatorum meorum indulgendo, quae me vinctum a tui obedientia impediebant. Notandum quia hoc quod dicit tibi sacrificabo hostiam laudis, et nomen Domini invocabo, aequipollens est huic quod superius dictum est, calicem, etc., sed ex affectione repetitum est, et ad hoc ut magis auditores invitet ad martyrium; hac eadem etiam occasione bis ponit ego servus tuus, et repetit hoc quod superius dixerat: Vota mea reddam in conspectu omnis populi ejus. Quod sic adaptatur: Sacrificabo, inquam, hostiam laudis Domino, et haec vota mea, hanc scilicet hostiam, [Col. 1247D] quam Domino reddere vovi, reddam in conspectu omnis populi ejus, id est reddam manifeste, ut omnis populus fidelis inde habeat exemplum. Reddam, inquam, vota mea ego dico jam spe existens in atriis, id est in amplitudine domus Domini, scilicet Hierusalem coelestis. Quod est dicere: Vota mea reddam pro spe amplae domus Dei adipiscendae, non pro humano favore. Dico quod sum existens spe in amplitudine domus Dei Hierusalem coelestis. Et non existo in spe in viliori gradu illius Hierusalem, sed existo spe in medio tui, o Hierusalem coelestis, id est in digniori gradu tuo, a similitudine militum illorum, qui cum Domino suo chariores sint, non in angulo domus, sed in medio sedent in loco digniori. Altiorem enim gradum martyres obtinere dicuntur [Col. 1248A] quam confessores. Per hoc autem quod dicunt se in medio esse, ad martyrium magis auditores invitant, ut et ipsi in medio esse mereantur.



IN PSALMUM CXVI.

Titulus centesimi decimi sexti: Alleluia. In hoc psalmo adhortatur Propheta omnes Judaeos et gentes ad Dei laudem: Judaeos quidem respectu verae promissionis ejus in eis completae; Gentes autem respectu misericordiae eis impensae.

Laudate Dominum omnimoda laude, omnes gentes, laudate etiam eum, omnes populi credentes Judaeorum. Et bene ponit pluraliter populi, ut ostendat ex omnibus duodecim tribubus multos fuisse conversos. Addit ergo singulas causas singulis, sic: Vos, gentes, [Col. 1248B] ideo laudate quoniam misericordia ejus, id est salvatio vestra per remissionem peccatorum et justificationem, quae contigit ex sola et gratuita misericordia ejus, confirmata est super nos, id est firma et immobilis, et perseverans facta 462 est in vobis, data a superiori dispositione Dei. Juxta illud: »Omne datum optimum, et omne donum perfectum desursum esi (Jac. I, 17).« Ac si dicat: Ideo, gentes, eum laudate, quia salvatio misericordiae ejus super vos data, id est a superna dispositione vobis collata, in vobis sic confirmata est, ut nunquam sitis ea carituri. Unde Apostolus: »Gentes autem super misericordia honorare Deum,« etc. (Rom. XV, 9.) Quia autem Propheta ponit super nos, adjungendo se fidelibus ex gentibus, cum ipse [Col. 1248C] Judaeus sit, ideo facit ut se et omnes fideles tam ex gentibus quam ex Judaeis ostendat unam massam esse in Christo. Vos vero, Judaei, ideo Dominum laudate, quoniam veritas Domini manet in vobis usque in aeternum, id est, verae promissionis ejus completio, salvatio scilicet vestri, quae vere promissa in vobis complevit, duratura est usque in aeternum.



IN PSALMUM CXVII.

Titulus centesimi decimi septimi: Alleluia. In hoc psalmo inducitur loqui collectio martyrum primitivorum, adhortans Judaeos et gentes ad laudandum Deum, occasione bonitatis et misericordiae ejus; cujus etiam misericordiae beneficia in seipsa multipliciter ostendit, narrando scilicet quatenus eam [Col. 1248D] de tribulatione vitiorum eripuit. Et quoniam in exteriori tribulatione inimicorum adjutor sit, faciens eam in ipsa tribulatione fortem et constantem ne deficiat, et etiam inimicos superantem; ostendendo quoque ipsam tribulationem sibi cessuram ad prosperitatem et castigationem, non ad aeternam mortem. Promittit quoque se Domino semper confessurum, eo quod sibi factus sit in salutem, per Christum lapidem reprobatum, qui factus est a Domino in caput anguli. Orat etiam de salvatione sui, auditoresque ad constituendum solemnem diem exhortatur. Per hoc autem sui exemplo auditores instruit, tribulationes ab inimicis pro Domino illatas, formidandas non esse; cum sint eis similiter ad prosperitatem cessurae, instruit etiam orare.

[Col. 1249A] Confitemini Domino, id est, laudate eum omnibus modis, fideles ex Judaeeis et gentibus, ea consideratione, quoniam bonus est in natura. Et qui ad hoc considerandum non sufficitis, confitemini saltem eo contuitu, quoniam misericordia ejus, id est beneficia misericordiae ejus quae fidelibus suis impendit, duratura sunt usque in saeculum futurum, id est usque in aeternum. Non solum autem exhortor ut inter se fideles in utroque populo Domino confiteantur, sed etiam domus Israel, id est familia subditorum fidelium in Judaico populo, dicat nunc, id est indilate aliis adhortarie. Confitemini Domino quoniam bonus, quoniam in saeculum misericordia ejus; vel dicant hoc inter se alius alium adhortando. Et domus Aaron, id est familia fidelium praelatorum in [Col. 1249B] Judaico populo, dicat nunc vel aliis vel adinvicem: Confitemini Domino, quoniam bonus, quoniam in saeculum misericordia ejus. Et illi ex gentibus qui timent Dominum, sive praelati sive subditi, dicant nunc vel aliis vel adinvicem: Confitemini Domino quoniam bonus, quoniam in saeculum misericordia ejus. Notandum quippe quod primus hujus psalmi versus in uno quoque trium sequentium versuum repetendus est totus, quanquam brevitatis causa solummodo posterior ejus pars repetita videatur.

Exponit autem beneficia misericordiae Domini in se, sic: Misericordia, inquam, Domini duratura est usque in saeculum. Et ecce in me apparent beneficia misericordiae ejus. Ego namque in interiori tribulatione vitiorum constrictus, de tribulatione [Col. 1249C] illa invocavi Dominum, id est causa illius tribulationis evandendae oravi Dominum: et me invocantem exaudivit Dominus eruendo a tribulatione illa: me dico ponendum in latitudine dilectionis et bonae operationis. Ac si dicat: Et a tribulatione me eripuit per gratiam, et in amplitudine virtutum et bonorum operum me posuit. Cum igitur 463 de interiori tribulatione mihi Dominus exstiterit adjutor, certus sum quoniam et in tribulatione a quolibet persecutore illata mihi existenti, erit Dominus adjutor ne deficiam. Ideoque non timebo quid persecutionum faciat mihi homo quilibet malignus, id est, non timebo quodcunque persecutionum genus mihi a malignis hominibus inferatur. Dominus, inquam, mihi erit adjutor in tribulationibus exterioribus. [Col. 1249D] Ideoque non timebo inimicos homines, sed et ego licet multam ab eis persecutionem sustinens, despiciam tamen inimicos meos, homines malignos, id est eorum persecutiones despiciam, et ut nihilum reputabo, quod equidem majus est quam non timere; vel despiciam inimicos meos malignos spiritus, id est eorum despiciam suggestiones eis non consentiens. Quoniam igitur, o auditores, Dominus talis adjutor est ut suos faciat non timere, et inimicos despicere, bonum est confidere in Domino in tribulatione pro eo patiendo, magis quam confidere in homine persecutore terrenam salutem per eum habendo. »Vana namque salus hominis (Psal. LIX, 13).« Istud magis comparative non est positum, ac [Col. 1250A] si dicat: Utile est in Domino confidere, tribulationem pro eo sustinendo: et utile non est in homine persecutore considerare ab eo salutem corporis expetendo. Quam non solum de quocunque homine confidentiam removeo, sed ut magis quid dicam bonum, id est utile est magis sperare in Domino salutem per tribulationum asperitatem quam in principibus, etiam saecularibus per terrenam felicitatem quod est ac si dicat: Bonum est in Domino sperare salutem, et in saecularibus principibus non. Unde legitur: »Maledictus homo qui confidit in homine (Jer. XVII, 5),« etc. Potest autem hoc comparative legi, si principes accipiamus coelestes spiritus, et viros spirituales, qui principes habentur in populo Dei. Secundum hanc igitur sententiam ita dicetur: Bonum [Col. 1250B] est confidere in Domino, magis quam in homine aliquo, et bonum est sperare in Domino, magis quam in principibus, id est in angelis et in sanctis viris. Ac si dicat: Cum utile quidem sit in homine aliquando confidere, et in orationibus et patrociniis sanctorum principum sperare; multo utilius est in Domino confidere et sperare. Deus enim sine ipsis adjuvare potest, ipsi vero sine Deo minime.

Ostendit autem inimicorum tribulationes, sic: Dico quod Dominus erit mihi adjutor contra inimicos, qui etiam jam adjutor exstitit adversus inimicos. Omnes enim gentes, id est omnes gentiliter et irrationabiliter viventes, tam Judaei quam gentiles, circuierunt me tribulationibus, id est tot mihi tribulationes intulerunt, ut inde totus viderer circumdatus [Col. 1250C] esse. Et cum me penitus obruere niterentur, in nomine Domini contigit quod ultus sum eundo in eos, id est per hoc quod ego studui in nomine Domini, id est in honore Domini non in honore meo, scilicet quod Deum honorare sategi non me, contigit quod de eis ultus sum, eundo per praedicationem in eos incorporandos. Quod est dicere: Quoniam Dei honori vacavi, hanc de eis ultionem Dominus mihi concessit, ut sicut studuerunt me sibi incorporare per tribulationem, ita mihi eos incorporare per praedicationem; vel sic: Ultus sum ultione facta in eos, id est contra eos, scilicet contra quosdam eorum. Quod est dicere: Sic de quibusdam ultus sum ut eis ultio illa nimis esset nociva, cum qui am ex persecutoribus meis dicantur etiam in hac vita [Col. 1250D] a Domino justa corporis morte fuisse damnati; vel sic: Ultus sum, id est ultus ero ultione facienda in eos, id est contra eos, scilicet ultione mortis aeternae, quae valde illis est nocitura. Hoc autem dicit ad correctionem persecutorum.

Ostensa inimicorum multiplicitate, ostendit quoque tribulationum eorum perseverantiam, sic: Omnes, inquam, gentes tribulationibus circuierunt me, et hoc non ad horam; sed circumdederunt me circumdantes, id est in circumdatione illa semper praesentes et perseverantes. Notandum autem cum praesens participium conjugatum cum verbo conjugato sic ponitur, perseverantiam denotari, ut videns vidi, exspectans exspectavi, et caetera talia. Dico quod [Col. 1251A] circumdantes circumdederunt me, et tamen in nomine Domini 464 contigit quod ultus sum in eos. Hoc ut superius exponitur: Circumdederunt, inquam, me, et hoc sicut apes, id est similes apibus in ferocitate et acritate nimia, quae simul iratae sunt, nimis acriter instant. Vel sicut apes, id est similes apibus. Nam sicut apes fanum dulcem operantur, sic et ipsi per tribulationum instantiam, majorem charitatis dulcedinem erga Deum operati sunt. Quanto namque magis infirmor, tanto magis fortior sum et potens (I Cor. XII, 10), et exarserunt in me tribulationibus, sicut ignis exardescere solet in spinis. Nam sicut ignis in spinetis accensus, spinas comburit, truncum autem illaesum dimittit; sic et eorum tribulationes peccatorum spinas in me consumpserunt. [Col. 1251B] Me autem illaesum dimiserunt, et hoc in nomine Domini contigit, quia ultus sum in eos.

Hoc etiam ut superius exponitur. Circumdederunt, inquam, me, et ab eorum tribulationibus impulsus sum, id est percussus, ut caderem, id est ad hoc ut a proposito meo deficerem. Quod est dicere: Ea intentione me tribulationibus impulerunt, ut me ad casum defectus adducerent. Non solum autem impulsus sum, sed etiam secundum quaedam debilia membra mea eversus sum, ut caderem, id est timore tribulationum quemdam debilia membra mea nutaverunt, non sic ut ex toto caderent, sed sicut jam caderent, id est ut qui in initio casus essent jam parati ad deficiendum. Et, ne in ea parte in qua eversus sum ex toto caderem, Dominus suscepit me, [Col. 1251C] per auxilium patrocinantis gratiae. Quod est dicere: Adjuvit debilia membra mea jam eversa, ne ex toto caderent; a similitudine alicujus, qui quemlibet pronum ad cadendum cujus jam pes eversus est suscepit, dextra fulciens eum ne cadat. In ea vero parte fortium membrorum, in qua tantum impulsus sum et non eversus fui, Dominus fortitudo mea, id est causa fortitudinis meae. Quod est dicere: Fortibus viribus meis, quae me ad tribulationem in pulso non vacillaverunt, dedit Dominus fortitudinis constantiam, ut in bono proposito suo perseverarent. Et per hoc factus est laus mea, vel laudatio mea, id est factus est mihi causa laudis vel laudationis, scilicet hoc mihi per fortitudinem contulit, ut in Ecclesia laude dignus habear: vel factus est laus, vel laudatio, [Col. 1251D] mea, id est, haec in me effecit, ut ego eum occasione meae fortitudinis ab eo datae laudarem, et per ipsas tribulationes et susceptionem et fortitudinem factus est mihi tendens in salutem aeternam. Quod est dicere: Per hoc operatus est, et adhuc jugiter facit salutem meam aeternam. »Non coronabitur enim, nisi qui legitime certaverit (II Tim. II, 5).«

Dico quod fortitudo mea est secundum robusta membra mea. Et in tantum in eis robustis causa fortitudinis est, quod in tabernaculis justorum, id est in tabernaculantibus justis, scilicet in robustis meis, qui justi sunt, et in tabernaculis militiae Dei perseverantes, non est vox moeroris, sed vox exsultationis, [Col. 1252A] designatrix laetitiae et salutis aeternae; quod est dicere: Adeo fortes eos in tribulatione facit, ut nec in tribulatione vocem tristitiae proferant, sed vocem designantem exsultationem aeternamque salutem. Juxta quod in Actibus apostolorum legitur: »Ibant gaudentes a conspectu concilii, quoniam digni habiti sunt pro nomine Jesu contumeliam pati (Act. V, 41).« Non solum autem fuit Dominus fortitudo mea, secundum robusta membra, ut me faceret fortem et constantem contra persecutiones, sed etiam dextera Domini fecit in me virtutem, id est Filius Dei fecit in me victoriam, scilicet fecit quaedam membra mea robusta jam vincere omnes persecutores, ut nec in morte corporis cederent. Et per hoc dextera Domini exaltavit me, id est [Col. 1252B] sublimavit et glorificavit illa membra mea, quae jam vicerunt, ut laudabilia apud fideles habeantur. Dextera, inquam, Domini fecit virtutem. Hoc autem ideo repetit, ut hac occasione addat remotionem. Posset enim a persecutoribus objici: Dicis quod Dominus fecit te vincere, quod certe mirum videtur, cum potius videaris in quibusdam membris pertulisse ea quae ad mortem attinent, tribulationes scilicet usque ad sanguinis effusionem quod victi sustinere solent. Ad quod sequitur remotio sic: 465 Bene dico ego quod dextera Domini fecit me vincere, per passionem ipsarum tribulationum. Non enim causa ipsarum tribulationum moriar, quod vos persecutores putatis, sed per eas in aeternum vivam. Congrue nimirum ponit moriar, licet posuisset fecit, [Col. 1252C] quod praeteritum est. Ac si diceret: Bene dico me jam vicisse secundum quaedam membra, quae jam tribulationes perpessa sunt et constanter evaserunt. Non enim mortua sunt illa membra mea per tribulationes, sed per hoc vivere perpetualiter incoeperunt. Et similiter per instantiam tribulationum non moriar, secundum illa membra quae sunt adhuc passura; sed per ipsas tribulationes vivam, id est, tribulationes causae erunt quod membra mea adhuc passura sine fine vivant. Quod est dicere: Neque fuerunt tribulationes membris meis jam passis causa mortis neque passuris adhuc causa mortis erunt. Mors enim corporalis quae per tribulationes accidit, mors dicenda non est, sed vitae principium. Post hanc enim mortem sancti vivere feliciter incipiunt. Unde etiam [Col. 1252D] dies obitus martyrum natale dicitur. Tunc enim in aeterna vita nascuntur. Per hoc autem auditores ad martyrium attrabit, cum dicat hanc temporalem mortem, non esse mortem, sed principium vitae. Dico quod vivam, et inde hoc poterit comprobari, quia post hanc corporis et animae separationem, narrabo opera Domini, non voce quidem mea, sed causa ero quare ab aliis superstitibus narrentur et laudentur opera Domini: quod equidem non esset, nisi viverem. Nam mortui non laudabunt Dominum (Psal. CXIII, 17). Quod est dicere: Ipsa mea constantia usque in finem firma causa erit quare alii narrando laudent opera Domini, scilicet constantiam et victoriam, et caetera beneficia quae in me operatur.

[Col. 1253A] Dico non moriar, et vere separatio talis animae et corporis non est dicenda mors, sed castigatio. Dominus enim per talem mortem et tribulationem castigavit me jam secundum quaedam membra mea quae jam passa sunt, castigans etiam nunc secundum illa membra, quae nunc patiuntur et moriuntur. Castigare non accipitur hic, ut accipi solet, sed ponitur castigare pro purgare. Morte namque martyrii et tribulatione, et peccata quae in martyribus sunt Dominus purgat, et eorum coronas augmentat. Castigavit, inquam, me, et sic me castigatum non tradidit morti aeternae. Quod est dicere: Per castigationem talem membra mea jam passa a morte aeterna liberavit. Quoniam ergo tribulatio, et haec corporis et animae separatio est mihi castigatio et vitae [Col. 1253B] occasio, concedo, o persecutores, non reformido: Aperite mihi portas justitiae, id est praeparate mihi tribulationes et mortem quae erunt mihi portae per quas ingrediar ad justitiam, id est ad justam aeternae vitae remunerationem, a similitudine illorum qui ingredi cupienti domum, portas aperiunt. Hoc non dicit imperative, sed concessive, cum iniquum sit mala alicui suadere. Quam concessionem ideo facit, ut auditores magis ad tribulationes et mortem voluntarie patiendum invitet, ostendendo quod hae portae justitiae sint. Aperite, inquam, portas, et ingressus in eas tribulationes quae portae sunt, non contristabor, sed confitebor Domino, id est laudabo Dominum voce, corde, et patientia mea. Ideo vero non reformido has portas ingredi, quia haec eadem porta tribulationis [Col. 1253C] fuit Domini Christi. »Oportuit enim pati Christum et resurgere, et ita intrare in gloriam suam (Luc. XXIV, 26).« Et quia Domini fuit, justi quicunque intrabunt in eam ex necessitate, vel ipsa experientia passionis, vel saltem voto patiendi si oportuerit. Nullus enim nullo modo intrans salvabitur. Sicut de beatissimo Martino legitur, quod licet eum gladius persecutoris non abstulit, palmam tamen martyrii non amisit. Voto enim martyr exstitit. Facit autem apostropham ad Deum ex nimia affectione, sic: Confitebor, inquam, Domino, et merito confitebor tibi, Domine, quoniam exaudisti me, ut liberares me de interiori tribulatione vitiorum, et factus es mihi in salutem cedens, id est in causam salutis, 466 et hic, scilicet per peccatorum remissionem [Col. 1253D] et justificationem, et in futuro daturus aeternam beatitudinem.

Et per hoc factus es mihi in causam salutis: quia lapidem Christum quem reprobaverunt aedificantes, hic factus est in caput anguli. Quod est dicere: Per reprobationem Christi, firmissimi lapidis, me salvasti, sine quo fundamento nemo potest se Deo templum per virtutes et opera bona aedificare. »Fundamentum enim aliud nemo potest ponere, praeter id quod positum est, quod est Christus (I Cor. III, 11).« Quem lapidem sine quo nemo se potest Deo templum aedificare, reprobaverunt aedificantes, id est spreverunt Judaei aedificantes se templum Dei per traditiones suas; aedificantes dico, scilicet quantum ad [Col. 1254A] ipsorum reputationem, non quantum ad rei veritatem. Nemo enim potest effici Dei templum, nisi in fide Christi fundatus, quem Judaei reprobaverunt, denegantes eum regem Israel esse et Dei Filium, juxta illud: »Noli scribere rex Judaeorum, sed quia ipse dixit: Rex sum Judaeorum (Joan. XIX, 21).« Et iterum: »Secundum legem debet mori quia Filium Dei se fecit (Ibid., V, 7).« Qui lapis per hoc quod fuit a Judaeis reprobatus, et in mortem datus, factus est in caput anguli: cum prius non fuisset caput anguli, id est factus est caput duplicis parietis Ecclesiae, parietis scilicet fidelium ex Judaeis et parietis fidelium ex gentibus, qui congrue angulus dicitur. Sicut enim aliquando duo parietes diversi in angulo conveniunt, et a quolibet angulari lapide [Col. 1254B] supra posito, et caput eorum existente, uterque complectitur; ita ill duo parietes, Ecclesia videlicet ex Judaeis, et Ecclesia ex gentibus, quae prius omnino diversae fuerant ab invicem, in fidei unitate convenerunt subditae Christo angulari lapidi, qui caput utriusque existit et utramque suo regimine complectitur, juxta illud Apostoli: »Ipse est pax nostra qui fecit utraque unum (Ephes. II, 12),« etc. Illud autem quod de angulari lapide Judaei fingunt, scilicet in templi Salomonis aedificatione, lapidem unum fuisse ab aedificantibus reprobatum, et ad ultimum in angulo fuisse positum, omnino falsitati videtur accedere, cum in historia nulla legatur.

Notandum autem, quod tali genere locutionis hic versus sit a Propheta compositus. Cum enim posuisset: [Col. 1254C] Lapidem quem reprobaverunt aedificantes, et secundum hunc ordinem quem incoeperat, debuisset addere, fecerunt in caput anguli; hoc ordine dimisso, alio genere locutionis versum finivit, addens hic factus est in caput anguli. In hoc autem removet hoc, quod male posset quivis opinari, scilicet Judaeos hac intentione lapidem hunc reprobasse, ut fieret in caput anguli. Si enim ea intentione et hoc consilio fecissent, Propheta plane posuisset: Lapidem quem reprobaverunt aedificantes, fecerunt in caput anguli; sed cum hoc ordine dimisso aliter dicit, scilicet hic factus est in caput anguli, plane docet non eorum sed alterius consilio eum esse factum caput anguli. A quo ergo sit factus caput anguli, et cujus dispositione ita reprobatus sit, neque [Col. 1254D] enim fuit absque magno consilio, quod reprobatus fuit, demonstrat, addendo sic: Dico quod lapidem reprobaverunt, et hic factus est in caput anguli. Hoc autem totum et quod reprobatus est, et quod in caput anguli factus est, a Domino factum est, id est a dispositione Dei occulta contigit, et cum sit apud nos ineffabile et incognoscibile quanam ratione contigerit, est mirabile in oculis meis interioribus: in oculis mentis scilicet; quod est dicere: De hoc nimis admiramur, quare Dominus hoc disposuerit, ut Judaeorum populus prius adeo ipsi charus, in tantum excaecaretur, ut Christum verum lapidem, de quo tot a prophetis audierant, reprobarent, et in mortem darent, et sic ipse caput anguli [Col. 1255A] efficeretur. Dico quod lapidem reprobaverunt eum in mortem dando. Haec autem dies in qua ipse reprobatus in mortem datus est, est revera dies quam fecit Dominus: non quod alios dies omnes non fecerit, sed propter ipsius diei dignitatem in qua redempti sumus, per antonomasiam dicitur hanc diem fecisse. Et quoniam adeo digna est haec dies, exsultemus in corpore, et laetemur 467 in anima in ea die, id est in imitatione ejus diei, scilicet, et voto animae, et exsultanter patiendo pro Christo, si necesse fuerit in corpore passionem quam in ea die pro nobis sustinuit, prout nobis possibile est, imitemur. Vel sic de die resurrectionis legi potest: Dico quod factus est in caput anguli, et hoc contingit per gloriam resurrectionis. Haec igitur dies in qua resurgens [Col. 1255B] factus est in caput anguli, est dies quam fecit Dominus.

Hoc autem in hac sententia, ut jam in superiori acceptum est, per antonomasiam accipitur. Ergo quia dies haec adeo gloriosa est, exsultemus in corpore bene operando, et laetemur in anima bona affectione in ea die, id est in consideratione ejus diei. Quod est dicere: Sive dies illa praesens sit, sive non, quia tamen nobis tantum beneficium in ea contigit, in ea consideratione laetemur in anima bona affectione, et exsultemus in corpore bona operatione. Laetemur, inquam, et exsultemus unusquisque ita dicendo: O Domine, salvum me fac, et hic peccata remittendo, et in futuro aeternam beatitudinem largiendo. Et, o Domine, bene prosperare, id est, fac nobis cedere ad [Col. 1255C] bonam in futuro prosperitatem, omnia quae nobis hic accidunt, tam prospera quam adversa. Juxta illud Apostoli: »Scimus quoniam diligentibus Deum omnia cooperantur in bonum (Rom. III, 28).« Dico exsultemus et laetemur in ea die, quod equidem facere debemus. Nam in ea die benedictus est, id est exaltatus per gloriam resurrectionis Christus, qui venturus est in nomine Domini, id est in honorem Domini Patris; juxta illud: »Ego non quaero gloriam meam, sed ejus qui misit me Patris (Joan. VIII, 5).« Et alibi: »Ego veni in nomine Patris mei,« etc. (Joan. V, 43.) In aliis translatoribus habetur: »Benedictus qui venit in nomine Domini.« Unde colligitur quia si dicatur, benedictus qui venturus est, quantum ad prophetam positum est, qui [Col. 1255D] ante adventum Christi fuit, non quantum ad martyres, qui hic loqui inducuntur, qui post Christi adventu fuerunt. Potest quoque de secundo Christi adventum sic legi: Benedictus est in nomine Domini, id est, exaltatus est. Ideo quia studuit in honore Domini Patris ille qui venturus est in futuro mundum judicaturus, Christus scilicet.

Enarratis beneficiis misericordiae Domini, faciunt martyres, qui hic loquuntur, apostropham ad auditores, ut dicta sua commendent, et eos ad imitandum se in Dei laudem attrahant. Haec igitur apostropha ad omnia supradicta respicit, et sic legitur: diximus exsultemus, etc. Et, o auditores, benediximus vobis, id est bene narravimus vobis, annuntiando [Col. 1256A] beneficia misericordiae Domini, quae in nobis martyribus apparent. Benediximus, inquam, existentes de domo Domini, id est de familia Domini; ideoque digni sumus ut nobis acquiescatis. Et hoc non a nobis habuimus quod vobis benediximus, sed a Deo Domino. Deus enim qui etiam Dominus omnium est, non solum haec nobis intimavit, sed et, id est etiam, illuxit nobis, id est luxit in mente nostra per illuminationem cognitionis sui, et illucescendo nobis haec cognita fecit, quae vobis benediximus, et tanto magis nobis consentiendum est. Benediximus, inquam, ideoque, o auditores, admonitione nostra exciti, constituite diem solemnem, id est firmiter statuite vitam vestram similem diei solemni; ut sicut in die solemni ab omni servili opere [Col. 1256B] cessatis, ita per totam vitam vestram ab omni peccatorum servitute cessetis. Constituite, inquam, persistendo ad honorem Dei in condensis, id est in multiplicibus sacrificiis virtutum et bonorum operum et tandiu constituite diem solemnem in condensis, donec pertingatis usque ad cornu altaris, id est usque ad contemplandam divinitatem Christi, quae per cornu accipitur propter sui sublimitatem, eo quod cornu in altum excrescat; ac si dicat: Tandiu in condensis persistite, donec in futuro mereamini pertingere ad contemplandam perfecte sublimitatem divinitatis Christi, quod altare nostrum est, super quod Deo sacrificia morum et operum bonorum offerimus; vel usque ad cornu altaris, id est usque ad sublimitatem mentis, id est usque ad [Col. 1256C] contemplandam divinitatem, quae est cornu mentis, id est excedens in 468 sui sublimitate mentis nostrae, contemplationem a similitudine cornu, quod in cornutis animalibus totum corpus tendendo in altum excedit. Mens autem altare dicitur, eo quod in mente Deo frequenter sacrificia virtutum et morum bonorum sicut in altari offerimus. Dicitur quoque divinitas cornu, id est firma defensio meritis contra diabolum et vitia, sicut cornu est defensio cornuti animalis. Exhortatione ad auditores facta, ut magis ipsi auditores ad confitendum Deo incitentur, promittit martyrum collectio, quae hic agit, se confessuram Deo et eum exaltaturam, sic: Dixi auditoribus, constituite, etc., quidquid ipsi faciant, Deus meus es tu, id est creator meus, ideoque confitebor [Col. 1256D] laudem ore; Deus, inquam, meus es tu, ideo quod exaltabo te opere et devotione; quod est dicere: Confitebor tibi, et exaltabo te; ideoque Deus meus es tu, confitebor tibi, inquam, ideo, quoniam exaudisti me; et factus es mihi in salutem: hoc, ut superius exponitur, ad dandum exemplum confessionis repetitum. Confitebor, inquam, et ideo vos, auditores, exemplo mei, confitemini Domino, quoniam bonus, quoniam in saeculum misericordia ejus, hoc ut superius exponitur, ideo repetitum, ut sicut a laude incoepit psalmum, ita in laude finiat.



IN PSALMUM CXVIII.

Psalmus centesimi decimi octavi. Etsi, juxta beatum Ambrosium, Alleluia intituletur, secundum Hebraeos [Col. 1257A] tamen nullum habet titulum. Huic nempe praeponere titulum non fuit necessarium, cum diligenter considerantibus ejus intentio denotetur, et negotium, ex primordiis et numero versuum. Totus enim psalmus iste apud Hebraeos per clausulas octonorum versuum digestas, per singularum clausularum versus, singulos secundum ordinem alphabeti Hebraici, in principio eorumdem versuum conscribitur, ut videlicet octo versus primae clausulae omnes incipiant per Aleph litteram; octo vero secundae per Beth; octo quoque tertiae per Ghimel, et sic in caeteris clausulis omnes earum octoni versus per singulas litteras Hebraici alphabeti per ordinem habeant initium. Caeterum, quoniam hoc Latina locutio non patitur, ut videlicet octoni versus singularum clausularum [Col. 1257B] secundum ordinem litterarum Latini alphabeti incipiant; non enim primae clausulae versus octo, omnes per a possunt incipere; nec secundae clausulae versus octo per b, et in caeteris similiter, quia non habet Latinitas voces congruas ad hoc secundum interpretationem vocum Hebraicarum, in principio versuum hujus psalmi positarum, apud Latinos ante singulas clausulas nomina litterarum Hebraici alphabeti secundum ordinem scribuntur, ut videlicet ante clausulam primam scribatur, Aleph, quae vox nomen est primae litterae Hebraeorum, ante secundum vero Beth, quae nomen est litterae secundae, et sic ante caeteras clausulas caeterarum litterarum Hebraicarum nomina per ordinem scribantur. Non ideo tamen ut voces istae harum clausularum sint [Col. 1257C] tituli, sed ut nobis signum sint, quatenus apud Hebraeos singularum clausularum versus octoni a supradictis incipiant litteris. In hoc autem octonario numero versuum, et in praescriptione totius Hebraici alphabeti, psalmi totius intentio innuitur, et negotium.

In hoc psalmo intendunt fideles perfecti, quorum hic vox est, instruere minores, qualiter ad beatitudinem veram possint attingere. Quae idcirco per numerum octonarium intelligitur, quia in octava die, scilicet in die judicii, quae sequitur post septem dies hujus vitae salvandis dabitur. Per octonarium quoque numerum octo genera beatitudinis accipiuntur, quae fidelibus a Deo dantur, de quibus adipiscendis [Col. 1257D] in hoc psalmo instructio continetur; quae, licet octo sint, ut in Evangelio Dominus ostendit, cum dicit: »Beati pauperes spiritu, (Matth. V, 3),« etc., tamen omnes ad idem spectant. Una enim beatitudo sunt omnes istae. Ut igitur has omnes ad idem spectare designentur, octoni quique singularum clausularum versus ab eadem littera principium habere videntur. Cum sit igitur in hoc psalmo intentio instruere minores 469 ad beatitudinem attingendam, totus ad hoc praecipue spectat ut eos ad hoc obtinendum instruat per moralitatem; quae nimirum moralitas bonae vitae est initium et quasi fundamentum. In primis enim moralitas necessario habetur, sine qua nemo salvatur. A moralitate vero per physicum, ad mysticum [Col. 1258A] intellectum pervenitur, ut de creaturis singulis quae sit earum natura, et quid quaeque significent, et de sacrificiis quoque legis veteris et observantiis carnalibus, qua ratione, et quo mysterio a Domino constituta fuerint, intellectus mysticus habeatur. Ab hujusmodi autem intellectu ad theoricam, id est ad vitam contemplativam, fit a fidelibus ascensus, ut jam videlicet omni cura saecularium bonorum posthabita, sola bona coelestia contemplentur; eis tantum inesse desiderent, ea solummodo tota affectione concupiscant. A theorica quidem ad perfectae beatitudinis adeptionem tandem post carnis resolutionem attingere. Licet autem idiotae plurimi per solam moralitatem, sine physica mystico intellectu, et sine theorica salventur; nullus [Col. 1258B] tamen absque his duobus usquequaque perfectus invenitur. Est autem hujus psalmi principalis intentio, ut perfecti, quorum hic vox est, minores instruant per moralitatem ad veram beatitudinem ascendere.

Et quoniam prius ad moralitatis instructionem, dehinc ad beatitudinem tota principaliter hujus psalmi spectet intentio, denotat alphabeti Hebraici per singulas clausulas digestio, nec id quidem incongrue. Nam sicut alphabeti doctrina pueris est rudimentum, et totius doctrinae litteralis exordium, ita quoque moralis instructio idiotis est ad beatitudinem veniendi quasi quoddam fundamentum et principium. Negotium autem est hoc, quod de his quae ad moralitatem et beatitudinem pertinent [Col. 1258C] multiformiter agunt, ut apparebit in ipso psalmo. Aliud nimirum est de his agere, aliud autem ad instruendum per hoc auditores intendere. Quia si quaedam hujus psalmi ad physicam, quaedam vero pertinere videantur ad theoricam, tota tamen, ut jam diximus, intentio principalis et negotium spectat ad ethicam. Cum igitur haec communis intentio per totum psalmum habeatur, in unaquaque clausula aliquo modo esse privata intentio; vel negotium per interpretationes singularum litterarum Hebraicarum quae praescriptae sunt perpenditur, quod in unaquaque clausula per ordinem exponetur. Et primo quidem de prima clausula agendum est, cui inscribitur in principio Aleph, quae doctrina interpretatur. [Col. 1258D] Cum autem totus psalmus iste spectet ad morum et beatitudinis doctrinam, ut superius est ostensum, quaeri potest cur potius huic primae clausulae Aleph inscribatur, quae doctrina interpretatur? Ad quod sic respondetur: Quia idcirco huic clausulae littera talis inscribitur ut per hoc innuatur quoniam haec clausula prima est quoddam schema, id est brevis narratio, in qua breviter continetur summa, unde in omnibus sequentibus clausulis sit acturus. In hac enim clausula quod de morum et beatitudinis doctrina per totum psalmum sit acturus, quae antonomastice doctrina dicitur, breviter innuit cum sic exponit:

Beati immaculati in via, qui ambulant in lege Domini; ac si dicat: O fideles, multi terrena sapientes [Col. 1259A] falsas doctrinas dant ad beatitudinem attingendam. Caeterum quidquid ipsi dicant, hoc vobis manifestum sit, et ratum, quia revera beati erunt immaculati in via existentes, scilicet illi beatitudinem veram attingent qui per fidem existentes in via, id est in Christo qui est via ad beatitudinem, immaculati sunt, id est innocentes, nulla criminalis peccati macula sordentes. Quoniam autem non sufficit abstinere a malo, nisi fiat quod rectum est, addit: Immaculati, inquam, qui ambulant in lege Domini, scilicet qui tota voluntate positi in lege praeceptorum Domini ambulant, id est promoventur in hac lege secundum perseverantiam usque in finem, ad similitudinem illius qui ad hoc ambulat ut aliquo perveniat, et ibi quiescat. [Col. 1259B] Notandum quod, cum posuerit immaculati, non supponit in via ad differentiam, sed ad hoc ut doceat, quod nullus vere immaculatus esse potest, nisi positus sit in via. Ecce in hoc versu 470 actum est de morum instructione, per quam ad beatitudinem pervenitur. Caeterum quia nullus ad beatitudinem perfecte per solam moralitatem potest attingere, ad scrutandum testimonia divina et contemplationem instruit, cum sic addit: Beati erunt illi qui in via immaculati existentes, in lege Domini ambulantes, non sunt desides ad inquirendum testimonia ejus, sed scrutantur testimonia ejus, id est diligenter inquirunt ut mystice intelligant praecepta ejus, quae obscura sunt, et per parabolas et aenigmata data; quae testimonia dicuntur, eo quod [Col. 1259C] complentibus vitam, non complentibus autem mortem juste damnationis testificantur. Scrutari quidem testimonia attinet ad mysticum et physicum intellectum. Beati, inquam, qui scrutantur testimonia ejus, et a testimoniorum scrutatione ad hoc ascendunt quod exquirunt eum contemplationi vacando, et hoc in toto corde, id est in tota affectione cordis, scilicet qui, omni saecularium bonorum cura posthabita, soli Deo per contemplationem inhiant, eum solum toto cordis affectu exquirunt et exoptant. Vel exquirunt eum, id est ejus secretissima arcana, in toto corde, scilicet, exquirunt in tota cordis affectione occulta secreta divinitatis ejus. Vel sic versus iste legitur ut determinatio hic sit quomodo ad hoc [Col. 1259D] aliquis, ut immaculatus sit, valeat devenire: Beati, inquam, immaculati. Ut autem, o auditores, immaculati sitis, scrutamini testimonia ejus, et sic eum demum in toto corde exquirite. Beati enim erunt, qui ut immaculati sint, scrutantur testimonia ejus, id est diligenter in ratione sua considerant testes ejus, id est angelos qui fidelibus ad eos custodiendos a Deo deputati sunt; qui etiam omnium actuum eorum tam bonorum quam malorum testes in die judicii erunt, nisi illorum quae per poenitentiam remittentur. Quod est dicere: Illi beati erunt, qui cum a suggestionibus illicitis urgeantur, coelestes spiritus testes actuum suorum futuros esse non dubitantes, ea occasione a malis operibus desistentes immaculati esse satagunt. Et hic in toto corde exquirunt [Col. 1260A] eum; hoc ut superius in prima sententia exponitur.

Quia dixerat beatos esse qui ambulant in lege Domini, posset aliquis male intelligens inferre: Ergo si quicunque ambulans in lege mandatorum Domini est beatus, etiam qui operantur iniquitatem, si ad horam in praeceptis Domini ambulent, sunt beati? quod sic removet: Beati, inquam, qui ambulant in lege Domini; operatores autem iniquitatis non erunt beati. Non enim qui operantur iniquitatem criminalem, in viis ejus ambulaverunt, id est non permoti sunt in praeceptis ejus, quae viae sunt ad beatitudinem. Non dicit qui operati sunt iniquitatem et resipuerunt, sed qui perseveranter usque in mortem operantur. Congrue nimirum dicit operatores [Col. 1260B] iniquitatis non ambulasse in viis Domini. Cum enim ad horam bene operati sunt, non tamen in viis ejus ambulaverunt. Non enim in viis ejus ambulare dicuntur, nisi qui cum perseverantia usque in finem bene operantur, cum removeat ab eis ambulare in viis Domini, quod causa est beatitudinis, constat et de remotione beatitudinis. Ostendit autem quod non ambulaverint in lege Domini, cum sic addit: Vere non ambulaverunt operantes iniquitatem in viis tuis, Domine, quia non custodierunt nimis mandata tua, et nullus in viis tuis ambulat nisi qui nimis custodit mandata tua. Tu enim cui obediendum est, qui nihil praecipis nisi quod justum est, qui non obedientes tibi juste damnare potes, mandasti mandata tua, quae sunt viae [Col. 1260C] ad beatitudinem, custodiri nimis, id est multum, videlicet cum diligentia et perseverantia, non cum negligentia. »Maledictus enim homo qui fecerit opus Domini negligenter (Jer. XLVIII, 10). Quoniam autem fidelium collectio, quae hic agit, arduum esse humanae fragilitati cognoscit mandata Domini custodire nimis, orat et optat ut ad ea custodienda viae ejus a Domino dirigantur, et per hoc auditores orare similiter et optare instruit, cum hoc idem eis arduum fuerit, hoc ergo sic dicit: Tu, inquam mandasti mandata tua custodiri nimis. 471 Et quia, Domine, cum hoc arduum sit, ad hoc per me fragilitas mea sufficere nequit, opto, Domine, et oro.

Utinam viae meae, id est affectiones, per quas cogitando [Col. 1260D] animus more viarum incedit, quae viae non sunt directae, sed ad saecularia pronae et distortae, dirigantur a te, id est directae fiant et ad coelestia considerantes. Vel, dirigantur, id est promoveantur de bono in melius, et hoc ad custodiendas justificationes tuas, id est ad hoc dirigantur, ut possim custodire, id est cum perseverantia complere mandata tua, quae justificationes dicuntur, eo quod causae sint quare eorum completores justificentur. Innuitur autem ex versu sequenti, quod hic intelligendum est quoniam hic de custodia omnium mandatorum vult intelligi. Dirigantur, inquam, viae meae ad custodiendas omnes justificationes tuas. Quod si fuerit ut dirigantur, tunc non confundar, id est non erubescam, sed laetabor, cum perspexero me esse in [Col. 1261A] omnibus mandatis tuis, id est in completione omnium mandatorum tuorum, scilicet nulla mihi inerit erubescentiae confusio, cum rationis meae intuitu me esse in omnibus mandatis tuis perspexero. Si enim in quibusdam existens in omnibus non essem, illa in quibus non essem causa essent quare erubescerem, Dictum est a similitudine viri, in speculo sese considerantis, qui, si omnia membra sua viderit esse formosa, laetatur: si vero quaedam deformia, erubescit et confunditur; et cum me perspexero in omnibus mandatis tuis, hoc nullatenus mihi ascribam, sed tibi hoc ascribendo, confitebor tibi, id est laudabo te omnimodo in directione cordis, id est in consideratione directionum cordis mei, scilicet ea occasione te laudabo quod directas facies affectiones cordis [Col. 1261B] mei. Et confitebor etiam tibi in eo contuitu, quia per illuminationem gratiae tuae didici judicia justitiae tuae, id est praecepta tua diligenter complebo: solummodo sit hoc quod opto, Domine, et oro videlicet, ut non me derelinquas usquequaque, id est omnimoda derelictione, scilicet si non sic me ex toto reliquerit gratia tua, ut hoc quod directus ero mihi arroganter ascribam, et non tibi attribuam, ille namque usquequaque a divina gratia derelictus est, qui hoc quod bonus est sibi ascribit, et de hoc in se non in Domino gloriatur. Notandum quia, cum hoc dicit, per hoc auditores instruit quod nullus vere custodiet justificationes Domini, nisi ipsi confessus fuerit, ascribendo ei quidquid in se boni erit. Nam si in se [Col. 1261C] gloriatus fuerit, a Domino usquequaque derelinquetur, et sic non custodiet justificationes ejus. Per hoc autem auditores ad Dei confessionem impellit.

BETH, confusio interpretatur. Per Beth ergo quae secundae clausulae versuum est initium, privata hujus clausulae intentio denotatur, videlicet quia ad hoc hic fidelium collectio intendit ut eos qui propter malam vitam suam aeternae confusioni sunt obnoxii, et sic a tramite verae beatitudinis alieni, instruat ad morum correctionem, ut per hoc evitent confusionem, et accedant ad beatitudinem. Instruit etiam eosdem, exemplum se proponendo, ut postquam ad morum correctionem pervenerint, Deum orent. Orat enim hic, praetendendo merita sua, ut in ipsa clausula apparet. In principio vero deliberationem [Col. 1261D] facit, ut per hoc doceat magnum esse mores corrigere, quod sine deliberatione maxima faciendum non est.

In quo corrigit adolescentior viam suam, etc; ac si dicat: Superius dixi beatos esse futuros immaculatos in via qui ambulant in lege Domini, ad quam beatitudinem non pertinget, qui male vivendo aeternae confusioni obnoxius est, nisi sategerit corrigere mores. In quo ergo, ut ad beatitudinem pertingat, et confusionem evadat, corrigit adolescentior viam suam, id est affectionem et operationem suam qua incedit quasi per viam? quasi diceret: Quicunque adolescentior hucusque exstitit male vivendo, id est stultissimis et perditis moribus a similitudine adolescentium, qui propter stolidum 472 aetatis [Col. 1262A] suae morem stulti sunt et temerarii, si ad morum correctionem vult attingere, quaerens ex me doceri, in qua re corrigat viam morum suorum, ecce ego dicam ipsi: O Domine, in custodiendo sermones tuos, id est in complendo diligenter praecepta tua corrigit viam morum suorum, scilicet tunc bene viam morum corrigit, si sicut malis actibus studuit, ita quoque tuis mandatis adhaerere satagit. Vel adolescentior, id est ille qui adhuc est adolescens aetate, in quo corrigit viam suam? in custodiendo sermones tuos. Nihil hic mutatur nisi adolescentior. Ideo vero adolescentiorem ad morum correctionem invitat, quia perfectior est qui ab adolescentia quam qui in senectute viam corrigere incipit. Unde propheta: »Beatus homo, cum portaverit jugum Domini ab adolescentia [Col. 1262B] sua (Thren. III, 27).« Vel sic legitur: Adolescentior ille qui hucusque senex fuit, id est conformis veteri homini Adae in vitae vetustate, volens esse adolescentior, id est conformis novo homini Christo in novitate vitae, in qua re corrigit viam suam? in custodiendo sermones tuos, hoc ut superius exponitur. Quia dixerat correctionem morum esse in custodiendo sermones Domini, ut magis auditores exemplo suo attrahat ad custodiam horum sermonum, ostendit se custodivisse sermones Domini, ob quam causam orat, ut a mandatis Dei non repellatur, sic: Dico quod, o Domine, in custodiendo sermones tuos adolescentior viam suam corrigit, quam correctionem in me jam exercui. Nam, o Domine, [Col. 1262C] in toto corde meo, id est in tota affectione cordis mei, exquisivi te, per custodiam mandatorum tuorum, id est ex omnibus aliis rebus te solum quaesivi adipisci.

Cum dicit se Deum in toto corde exquisivisse, innuit se mandata Dei custodisse, quia completio mandatorum Dei causa est Deum exquirendi. Quoniam ergo exquisivi te in toto corde meo, oro, Domine, ne repellas me a mandatis tuis, id est subtrahendo gratiae tuae auxilium. Et etiam oro, doce me per illuminationem gratiae tuae, ne permittas me repelli a custodia mandatorum tuorum. Quod est dicere: Quia, in quantum potui, mandata tua custodiendo, te exquisivi, oro ut magis magisque me mandata tua custodire facias per auxilium gratiae [Col. 1262D] tuae. Et etiam oro, doce me, per illuminationem gratiae tuae, justificationes tuas, id est doce me magis et magis praecepta tua, quae jam ex parte cognosco; et dignum est ut mihi magis magisque reveles praecepta tua. Nam haec quae jam mihi revelasti non stulte indignis dissipavi spargendo margaritas ante porcos, sive sanctum dando canibus (Matth. VII, 6), sed abscondi, id est diligenter custodivi, et ab indignis abscondi eloquia tua, id est praecepta tua in corde meo existentia, non in ore stulte propalata. Abscondi, inquam, ut non peccem tibi, propalando indignis ipsa eloquia causa cujuslibet adulationis aut avaritiae, sive per jactantiam aut incuriam, omnibus enim his modis in pronuntiando eloquia Domini indignis peccatur. Abscondi, inquam, eloquia tua, ut non [Col. 1263A] peccem tibi; hoc autem quod abscondere potui mihi non ascribo, sed tibi; inde namque benedictus es, Domine, id est exaltatus et glorificatus.

Quoniam autem non sufficit ab indignis abscondere eloquia Domini, nisi etiam eadem eloquia Domini pronuntientur illis qui ad audiendum sunt idonei, peccatum enim est servis Domini cibaria debita denegare, ostendit se paratum fuisse ad pronuntiandum ipsa praecepta Domini idoneis, ut ad hoc idem exemplo suo instruat auditores. Hoc autem sic dicit: Non solum ab indignis abscondi eloquia tua, Domine, sed etiam quod justum est pronuntiavi idoneis judicia oris tui, existentia parata in labiis meis, scilicet enuntiavi capacibus praecepta tua, quae tu judicas esse complenda; quae semper parata sunt in labiis meis, ut [Col. 1263B] quotiescunque idoneum erit ea propalari, propalentur. Et bene dicit, judicia oris Dei, ut ostendat se judicia illa propalare paratum esse, quae Deus ore revelavit. Vel proprio ore, dum in terra conversaretur, vel ore prophetarum, vel apostolorum, sive quorumlibet doctorum, quod os Dei dicitur, 473 eo quod per illud os Spiritus sanctus sit locutus. Sunt enim quaedam occulta et arcana Dei judicia, quae Deus nemini fidelium revelavit, ideoque ipsi non possunt aliis ea pronuntiare. Pronuntiavi, inquam, mandata tua; et hoc non invitus, sed in via mandatorum tuorum, idoneis pronuntianda, delectatus sum, sicut in omnibus divitiis saecularibus. Quod est dicere: Sicut aliquis delectatur in habendo omnes divitias saeculares, ita quoque delectatus sum [Col. 1263C] in annuntiando aliis testimonia, id est mandata tua quae sunt via ad beatitudinem, vel sic versus iste superioribus conjungitur, ut tamen sententia non mutetur. Dixi: In corde meo exquisivi te complendo praecepta tua. Quae nimirum non invitus complevi, sed in via testimoniorum tuorum completa delectatus sum, sicut in omnibus divitiis saecularibus adeptis saecularis vir quilibet delectaretur. Delectatus sum, inquam, in exercitio mandatorum tuorum. Unde non deficiam; sed adhuc in mandatis tuis complendis exercebor: et ut plenarie exercear contuitu rationis meae, considerabo vias tuas, id est exemplum mihi sumam a sanctis Patribus, quos tu nobis proposuisti vias, id est exemplar mandata tua patrandi. Exercebor, [Col. 1263D] inquam, in mandatis tuis, et non temere et impraemeditate; sed in justificationibus tuis, id est in exercitio justificationum tuarum, meditabor, scilicet, cum summa meditatione et ratione exercebor in mandatis Domini. Aliter enim infructuosum esset, et sic meditabor quod non obliviscar ullo tempore vitae meae sermones tuos, id est praecepta tua, sed habebo in aeterna memoria. »Qui enim perseveraverit usque in finem, hic salvus erit (Matth. X, 22).«

GHIMEL, retributio interpretatur. Per Ghimel ergo, quae versibus tertiae clausulae inscribitur, fidelium collectionem de retributione hic orare innuitur, praetendendo merita sua; quod ideo facit ut auditores instruat, cum ad morum correctionem pertigerit, de hac eadem retributione orare. Si autem hic quaedam [Col. 1264A] superius posita ponuntur, nihil obest quoniam alia intentione dicuntur, intentione videlicet retributionis; de qua vero retributione oret, in ipsa clausula patet, cum sic dicit:

Retribue servo tuo, etc. Cum servum dicit, et meritum est, et praetentio humilitatis; ac si diceret: Quandoquidem, Domine, jam mores meos correxi, et, ut in superiori clausula dictum est, te in toto corde meo exquisivi, et eloquia tua abscondi et pronuntiavi, et in via testimoniorum tuorum delectatus sum, retribue pro his servo tuo, id est, da justam retributionem mihi, cui retribuere debes, cum sim servus tuus, in nullo resultans et in omnibus humiliter obediens. Determinat autem de qua retributione oret, cum addit: Vivifica me, scilicet hanc [Col. 1264B] retributionem mihi facias ut me vivifices. Non ideo orat vivificari se quod mortuus sit, sed cum jam vivificatus sit, intensius vivificari expetit. Innuit autem de qua vivificatione oret per effectum, cum subdit: et hoc modo me vivifica, ut vivificatus custodiam sermones tuos, vivifica me, videlicet interius in virtutibus intensius, ut per hoc mandata tua custodiam diligentius. Non solum oro ut me in anima vivifices ad custodiendum mandata tua, sed etiam oro, revela oculos meos interiores, id est oculos rationis; quasi diceret: Cum jam rationis meae oculos apertos et revelatos fecisti, removendo ex ipsis caliginosum velamen ignorantiae, quaeso, magis et magis revela per illuminationem gratiae istos oculos meos, amputando quidquid ignorantiae restat; [Col. 1264C] dictum est a similitudine oculorum, qui, prius velamine caliginis operti et obscurati, a medico per amputationem ipsius caliginis revelati et perspicaces efficiuntur. Revela, inquam, oculos meos, et oculis revelatis considerabo quaedam mirabilia de lege tua, nova et vetera, illa videlicet mystica et arcana quae in utraque lege tua continentur; et propter obscuritatem sui sunt non intelligentibus mirabilia, considerabo, id est 474 diligenter intelligam et animadvertam. Quod quidem facere non possem, nisi oculos revelatos haberem. Dico revela, quod dignum est, non enim civem hujus mundi me exhibeo, sed incola ego sum in hac terra, scilicet in hac terra conversans reputo me incolam et peregrinum, tendens [Col. 1264D] omni affectione ad Hierusalem coelestem cujus civis sum. Unde Apostolus: »Non habemus hic manentem civitatem, sed futuram inquirimus (Hebr. XIII, 14).« Et quia incola sum, non abscondas a me, id est a meo intellectu, mandata tua secreta et mystica, sed ea mihi manifesta. Hoc autem aequipollenter superius posuit, ubi dixit: Revela oculos meos, sed repetit ideo quoniam apposuerat meritum impetrandi, scilicet incola ego sum in terra, addit autem meritum, quare impetret a Domino vivificari, sic: Vivifica me, oro, ad hoc ut custodiam sermones tuos. Et dignum quidem est. Quoniam concupivit anima mea desiderare justificationes tuas, id est volui complere praecepta tua cum desiderio; et hec non ad horam, sed in omni tempore vitae meae. Majus [Col. 1265A] quidem est desiderare, quam concupiscere. Desiderium enim proprie dicimus nimiam voluntatem. Apponit quoque periculi necessitatem, quare necessarium sit eum de vivificatione orare, sic: Oro ut me vivifi es, et necesse est hoc me orare, ne si non vivificatus fuero et sermones tuos non custodiero, damner, ad similitudinem superborum primitivorum et caeterorum, a mandatis tuis modo declinantium, qui a te juste maledicentur.

Increpasti enim olim superbos, primitivos Adam, scilicet et Evam, eo quod superbientes contra te sermones tuos non custodierunt. Increpasti quidem eos per justam damnationem, cum eos de paradiso expulisti, et mortales ac passibiles fecisti. Non tantummodo vero superbos illos increpasti, sed etiam [Col. 1265B] maledicti sunt hic a te, per justam exsecrationem, et in futuro maledicti erunt per aeternam damnationem illi omnes qui perseveranter declinant a mandatis tuis, scilicet qui recedentes a sublimitate praeceptorum tuorum declinant ad mala opera, quae infima sunt. Ne ergo cum eis ego increper et maledicar, aufer a me, per immissionem gratiae, opprobrium et contemptum, scilicet et majorem infamiam et minorem; quod est dicere: Ne me permittas tale quid magnum agere, pro qua re sic vilis fiam et infamis, ut aliis fidelibus inde opprobrium sim. Nec etiam, quod minus est, permittas me tale quid operari, unde et si non sim opprobrium, tamen contemnar: majus enim est opprobrium esse quam contemni. Et ideo aufer a me opprobrium et contemptum, quia testimonia [Col. 1265C] tua exquisivi, id est ex omnibus aliis rebus solummodo mandata tua elegi, et tota cordis affectione quaesivi. Aliud autem periculum adjungit, quare necessarium sit orare ut vivificetur ad custodiendum sermones Domini, sic: Necesse quidem est, Domine, orare me ut vivificer, et sic custodiam sermones tuos, ne ab ipsis deficiam. Etenim perversi principes terreni sederunt et adversum me loquebantur, et adhuc loquuntur, id est sedendo adversum me locuti sunt, scilicet, cum mora et studio locuti sunt tale quid quod esset contrarium mihi, videlicet ut per minas et blanditias suas devocarent me a custodia mandatorum tuorum, qui videlicet principes terribiles sunt, eo quod potentiam habeant cogendi. [Col. 1265D] Cum dicit sederunt, innuit quod perseverantes in devocatione sanctorum exstiterunt. Principes, inquam, sedendo adversum me loquebantur, servus autem tuus, ego videlicet, pro eis non deficiebat, sed exercebatur in justificationibus tuis complendis. Cum dicit se exercuisse in mandatis Dei, meritum praetendit. Cum vero dicit per tertiam personam: Servus tuus exercebatur, humilitatem ostendit; quod non faceret si diceret: ego exercebar. Praetendit quoque meritum, quare vivificari debeat ad custodiendum sermones Domini, cum addit: Ideo me vivifica ad custodiendum sermones tuos; nam et meditatio mea est testimonia tua, id est, meditor praecepta tua complere. Et consilium meum est justificationes tuae, id est consilium 475 habeo, quomodo ipsa mandata [Col. 1266A] perficiam. Quod est dicere: Ad hoc nitor et meditatione et consilio ut praecepta tua compleam. Ideoque dignus sum vivificatione; majus quidem est consiliari, quam simpliciter meditari. Sive principes dicit principales haereticos, qui fideles devocare nituntur omnimodo a proposito sanctitatis eorum. Possunt autem hi duo versus novissimi aliter superioribus conjungi, ut sententia non mutetur, sic: Dico aufer a me opprobrium et contemptum. Et ideo oro, quia peccando opprobrium et contemptum incurrere metuo. Et ecce quare metuendum est: etenim principes terreni, vel haeretici, non modo sedere incipiunt, sed jam diu sederunt, etc., et ideo dignum est ut auferas a me opprobrium et contemptum, nam et testimonia tua, etc.

[Col. 1266B] DALETH, timor interpretatur. Unde per Daleth, quae in principio versuum hujus clausulae posita est, datur intelligi quia in hac clausula orat fidelium collectio vivificari, ut in superiori clausula, sed alia causa, scilicet contuitu timoris periculi jam evasi. Timet enim mortificari in anima, ut jam mortificata fuit, dum ejus anima pavimento adhaesit et dum dormitavit. Adjungit autem causas quare debeat hoc quod orat adipisci. Per hoc autem instruit eos, qui in tali periculo sunt et qui jam evaserunt, exemplo suo orare; ipsum vero periculum cujus timore hic orat, in principio clausulae denotat, cum dicit:

Adhaesit pavimento, etc.; ac si dicat: Oravi, Domine, superius, ut me vivificares ex retributione. Oro quoque istud idem alia occasione, videlicet vivifica [Col. 1266C] me. Exponit autem de qua vivificatione oret, addendo sic: Vivifica me, inquam, vivificatione existente secundum verbum tuum; quod est dicere: Vivifica me interius in anima, ut vivam secundum quod tu praecipis, sancte videlicet et juste; hanc autem vivificationem exspecto eo contuitu, quia timeo, ut rursus incurram pericula, quae jam evasi, scilicet ut adhaereat anima mea pavimento; vel dormiter prae taedio; quod tamen minus est. Adhaesit enim anima mea pavimento, id est carni, consentiendo voluntatibus ejus; vel terrenis, amplectendo ea secundum affectionem. Pavimentum animae caro dicitur per similitudinem. Sicut enim pavimentum infimum est, et ad hoc fit ut per illud fiat transitus, [Col. 1266D] non ut illi adhaereatur; ita caro ad hoc animae conjuncta est, cum sit inferioris naturae, ut ab hac peregrinatione transeat ipsa anima ad patriam coelestem bene operando, per carnis officium, cui carni tunc adhaeret, cum in voluptate seu vanitate qualibet illi consentiens est. Sive pavimentum bona praesentia dicuntur, eo quod a Deo creata sunt ad corporis sustentationem, non ad voluptatis superfluitatem; et quia inferiora sunt bonis coelestibus, et pro Deo sunt conculcanda, sicut pavimentum quod inferius est in domo, a transeuntibus conculcatur, et ad hoc fit ut ex eo transeuntes sustententur, quia dixerat animam suam pavimento adhaesisse, ne propter hanc adhaesionem videretur indignus vivificatione, dignum hac re se esse ostendit, cum sic addit. [Col. 1267A] Vivifica me, inquam, et vere dignum est, licet anima mea pavimento adhaeserit, male operando. Ego enim de hac adhaesione poenitens, vias meas, id est malas operationes, quae viae meae fuerant non tuae per quas incesseram, enuntiavi tibi, per confessionem orans humiliter, ut eas remitteres, et exaudisti me remittendo. Quoniam ergo vias meas annuntiavi tibi, et hoc beneficium, ut me exaudires, mihi contulisti, doce me magis et magis justificationes tuas, id est praecepta tua per quae completa justificer, quae jam ex parte docuisti; et non solum oro ut doceas justificationes, sed etiam viam justificationum tuarum instrue me, id est ipsum ordinem praeceptorum, quo videlicet ordine debeam bene operari, scilicet qualiter ascendendum sit de virtute in virtutem, ne in [Col. 1267B] principio sim intensus, 476 et in fine remissus. Ordo, via per similitudinem dicitur, eo quod qui per ordinem incedit, recte eat, sicut ille recte it qui per viam incedit. Si vero ordinem dimittat, distorquetur, ad modum viatoris viam rectam relinquentis.

Dico instrue me viam, et instructus exercebor in mirabilibus tuis, id est scientia et operatione exercebor in praeceptis tuis, quae mirabilia dicuntur, eo quod completores suos mirabiles in sanctitate faciunt. Per hoc autem meretur quod orat adipisci, quia se exercendum in mandatis Dei promittit. Per hoc etiam auditores ad hoc idem exercitium instruit. Oravi, Domine, vivificari timore adhaesionis, quam jam evasi. Oro quoque, confirma me in verbis tuis, et [Col. 1267C] magis et magis me confirmes in praeceptis tuis, ut ea compleam. Hoc autem idem est quod superius dixit: Vivifica me, sed propter aliam causam appositum repetitum est. Confirma me, inquam, et hoc oro quia timeo dormitare, ut jam dormitavit anima mea prae taedio, scilicet aliquantulum tepuit et minus fervida fuit ad bonum opus, eo quod taedio ipsi fuit jejunare et vigilare, et alia bona agere. Minus est dormitare quam adhaerere. Oravi ut me confirmes. Oro quoque, amove a me per gratiam tuam non solummodo iniquitatem, sed et viam iniquitatis, id est consuetudinem ipsius iniquitatis, quae remanet post iniquitatem, sicut via trita post euntium frequentiam diu restat. Et amovendo viam miserere mei de lege tua, id est secundum legem tuam, scilicet secundum [Col. 1267D] institutionem tuam, id est cum habeas legem medendi, medere mihi ex misericordia, prout opportunum erit, inferendo justas tribulationes et infirmitates. A similitudine medici, qui secando, urendo, et alias anxietates inferendo infirmum sanat. Oro, amove a me viam iniquitatis. Oro insuper, noli me confundere, id est subtrahendo gratiam noli pati me confundi, deficiendo a via veritatis. Nec dignum est quia viam veritatis elegi, id est elegi ex omnibus aliis rebus completionem mandatorum tuorum, quae via est ad veritatem, id est ad veram beatitudinem. Et sic elegi viam mandatorum tuorum quod non sum aliquo tempore oblitus judicia tua, id est mandata tua, quae complenda esse a fidelibus judicas. Vel sic, ut viam veritatis magis et magis [Col. 1268A] eligerem, non sum oblitus judicia tua. Quod est dicere: In memoria habui qualiter in futuro justo judicio eligentes hanc viam beatificabis, non eligentes autem justo judicio, damnabis. Non solum autem viam mandatorum tuorum, quae est via veritatis, elegi, secundum voluntatem, sed etiam adhaesi, Domine, testimoniis tuis, id est mandatis tuis secundum operationem. Et non ad horam operatus sum; sed viam mandatorum tuorum cucurri, id est, mandata tua quae via sunt ad veram beatitudinem operatus sum voluntate spontanea et cum perseverantia. Quod per cursum denotatur; hoc autem quod cucurri, non ex me habui, sed ex te. Cucurri enim cum hoc fuit quod tu dilatasti cor meum, id est hoc quod tu cor meum in charitate dilatasti, causa fuit [Col. 1268B] quare cucurrerim. Unde Prosper: »Arcta via est quae ducit ad vitam, et tamen non curritur per ipsam, nisi dilatato corde.« Cum, signum est causae vel temporis. Per hoc autem dat auditoribus humilitatis exemplum, ut nil sibi, sed omnia Domino ascribant.

HE, vivo vel est interpretatur. Cum igitur He versibus quintae clausulae inscribitur, ostenditur quoniam de eo qui vere est et vivit, de Christo scilicet, hic intentio habetur. Qui de seipso testatur: »Ego sum qui sum (Exod. III, 14).« Et alibi: »Ego sum via, veritas, et vita (Joan. XIV, 6).« Et Apostolus: »Mors illi ultra non dominabitur. Quod autem vivit, vivit Deo (Rom. VI, 9, 10).« Orat autem hic fidelium [Col. 1268C] collectio hoc, ut Dominus Pater ponat sibi Dominum Jesum Christum, qui vere vivit et est, legem et moderationem viae, quam incoepit, scilicet det sibi sequi Dominum Jesum, qui dux sit et adjutor ejus, per quem ad verum esse pertingat. Ut autem ejus ducatu 477 et auxilio viam hanc perseveranter possit incedere, orat quoque intellectum ad scrutandum legem veterem sibi dari, sine cujus custodia impossibile est veram beatitudinem adipisci. Orat insuper in semita mandatorum novae legis deduci, et cor in testimonia ejus inclinari, et oculos a vanitate averti, et eloquium Domini sibi statui, et opprobrium ejus amputari; et addit causas cur hoc debeat adipisci. Hoc autem ea intentione facit ut auditores instruat ad hoc idem verum esse tendere, et ad hoc [Col. 1268D] assequendum Christum ducem et adjutorem expetere, et haec eadem quae orat exemplo suo orare.

Legem pone mihi, Domine, etc. Ac si dicat: Dixi quod viam veritatis elegi, et cucurri; ut autem hanc viam curram indesinenter, o Domine Pater, pone mihi viam justificationum tuarum, legem viandi, scilicet Dominum Christum, qui est via justificationum tuarum, id est qui est via per quam venitur ad justificationes tuas, videlicet per quem fideles veniunt ad remissiones peccatorum; statue, inquam, mihi legem viandi, da eum mihi moderatorem, ut per eum ducem, adjutorem et moderatorem ad verum esse tendam, a similitudine viatoris qui, bono duce fretus, ad metam pertingit itineris incoepti. Legem pro moderatione ponit, eo quod lex ad [Col. 1269A] moderationem plebis subditae data sit. Oro, pone viam mihi legem; et etiam opto et oro ut exquiram semper, id est ex omnibus aliis rebus semper eam quaeram praecipue imitari omni affectione. Quod est dicere: Da mihi affectionem eam semper exquirendi. Ut autem semper eam legem, Christum scilicet, exquiram, da mihi intellectum, id est vim et facultatem intelligendi; et sic scrutabor legem tuam veterem, quod videlicet significent mystica ejus praecepta, non repellens eam, sicut Manichaei. »Non enim venit Dominus Jesus solvere legem, sed adimplere (Matth. V, 17).« Et illam diligenter scrutans custodiam non exterius per carnales observantias, sed mystice et moraliter interius, in toto corde meo, id est in tota affectione cordis mei. Non solum autem [Col. 1269B] oro ut des mihi intellectum ad scrutandum legem tuam; sed etiam oro, per gratiam tuam, deduc me, id est dirige et perseverare me fac in semita mandatorum tuorum, id est in mandatis novae legis, quae dicuntur antonomastice mandata propter sui dignitatem, et quae dicuntur semita propter sui arduitatem, eo quod paucis communia sint, ad modum semitae per quam pauci gradiuntur. Quod est dicere: Fac me directum et perseverantem in arduis praeceptis novae legis. Quae sunt haec: Inimicum diligere, et omnia pro Deo postponere, et caetera hujusmodi. Ideo vero dignum est ut me deducas in semita mandatorum tuorum, quia ipsam volui; et quod boni aliquis bene vult, dignus est adipisci. Deduc me, inquam, in semita. Cum autem [Col. 1269C] sic deductus ero, non inde me superbire permittas, sed inclina, id est humilia tibi cor meum, ut nullo modo insolescat; cor meum dico, intendens in testimonia tua, id est in promissa tua, et non in avaritiam, scilicet humiliatum fac cor meum et perseverans in mandatis tuis, non respectu avaritiae, ut aliquid terrenum inde lucrari intendam, sicut quidam hypocritae, sed causa nanciscendi testimonia, tua, id est promissa tua, et hic et in futuro quae in Evangelio testaris, dicens: »Ad eum veniemus et mansionem apud eum faciemus (Joan. XIV, 23).« Ecce promissio de praesenti; de futurorum vero promissione sic dicit: »Qui perseveraverit usque in finem, hic salvus erit (Matth. X, 22; XXIV, 13).«

Oro, inclina; oro quoque, averte oculos meos interiores, [Col. 1269D] ne videant vanitatem, id est averte affectiones cordis mei, ne cogitent vanitatem, scilicet ne bene operer causa vanae gloriae et favoris humani. Videre pro cogitare ponit eo quod cor nullo alio modo videt quam cogitando. Oro insuper, vivifica me in via tua, id est fac me intelligere vivificationem magnam esse hoc 478 quod aliquis est in via mandatorum tuorum. Quod est dicere: Ut magis in via tua persistam, fac me oculis mentis semper videre, illum vultum vivificationis jam habere qui in hac via persistit. Non solum autem oro deduci in semitam mandatorum tuorum, sed oro quoque, statue eloquium tuum servo tuo, id est mihi, quia servus tuus sum, statutum et firmum fac praeceptum tuum, ne unquam [Col. 1270A] a memoria mea excidat, et sic nunquam ab ejus completione desistam. Statue, inquam, mihi servo tuo eloquium tuum; et hoc, in timore tuo casto me fundando. Quod est dicere: Fac me in timore casto fundatum esse, et sic eloquium tuum in me stabile erit et firmum. Nam »initium sapientiae timor Domini (Psal. CX, 10).« Ut autem in me per timorem statuatur eloquium tuum, amputa per indulgentiam, a me, opprobrium meum, id est, aufer a me omne peccatum, quod causa est opprobrii. Opprobrium dico quod suspicatus sum; ac si dicat: Non sum certus an in me sit opprobrium, sed quoniam illud in me esse suspicatus sum, oro, amputa. Per hoc autem illos qui sibi conscii peccati sunt, multum orare invitat, cum ipse qui sibi conscius peccati [Col. 1270B] non est, sic tamen orat. Unde Apostolus: »Nihil mihi conscius sum, sed non in hoc justificatus sum (I Cor. IV, 4).« Dico amputa, etc. Haec autem ideo oro, licet peccati conscius non sum, quia scio quod judicia tua jucunda sunt, id est dulcia et delectabilia, quod videlicet judicas indulgeri confitentibus; non aspera sunt ut judicia hominum, qui de reatum suum confitentibus supplicium sumendum esse decernunt. Oravi ut amputes opprobrium. Oro insuper, vivifica me, id est, fac me in anima vivificatum per completionem mandatorum; et hoc fac in aequitate tua, id est secundum quod aequitas tua exigit. Ecce enim concupivi, id est valde cupivi, mandata tua complere, et hoc tibi est ecce, id est praesens et manifestum. Ideoque, quia concupivi, aequitas tua [Col. 1270C] exigit ut me propter hoc vivifices, cum sis aequus judex.

VAU, interpretatur vel ille vel ille est. Convenienter ergo Vau versuum sextae clausulae principium est, ut ex hoc appareat quatenus hic de illius adventu sit oratio a fidelibus, qui vere est misericordia Patris, et Filii, et salvatio fidelium de Spiritu sancto scilicet. Dicitur enim Spiritus sanctus misericordia Patris et Filii, eo quod ejus illustratione Pater et Filius misericorditer salutem fidelium operantur. De hoc Spiritu sancto hic collectio fidelium orat, ut in mentem suam specialiter veniat, et sibi facundiam scientiae et eloquii tribuat, ut infidelibus sibi exprobrantibus rationabiliter respondeat. Orat quoque ne ab eloquio Dei, et a legis custodia unquam [Col. 1270D] deficiat. Adjungit insuper causas cur hoc debeat obtinere quod orat. Per hoc autem auditores instruit per haec eadem orare. Quia vero de persona Spiritus sancti sit hic oratio, per vim interpretationis hujus litterae denotatur. Cum enim Patrem de Filio superius oraverit, ut esset ei lex, et hic Vau inscribatur; quae et ille interpretatur, idem valet ac si aperte diceretur: Oravi, Domine Pater, ut Filium, qui via est justificationum, mihi legem ponas. Oro ut ille tertius in persona, ille gloriosus, ille magnificus, Spiritus sanctus scilicet, ad me specialiter mittatur. Plerumque nempe cum ille sic absolute ponitur, aliquid magnum et notabile denotatur. Si vero aliam hujus vocis interpretationem [Col. 1271A] inspiciamus, intentionem hujus clausulae cognoscemus. Cum enim, ut dictum est, Vau ille est interpretetur, vult hoc innui quod ille vere est et ad verum esse jam accedit in quem Spiritus sanctus, de quo hic orat, specialiter advenit. Unde nimirum patens est quod ea intentione hic de adventu ejus orat, ut auditores ejus de adventu orare instruat, ut esse possint. Est autem aequipollens ac si sic plane dicat: Quandoquidem ille est revera, in quo Spiritus sanctus est, de ejus adventu vos orare utilissimum est.

Et veniat super me, etc. Istud et spectat ad alia quae posita sunt in sequenti ubi dicit: et respondebo, etc., et 479 auferas, etc.; et custodiam, etc. Est autem tale ac si diceret: Oravi, Domine Pater, ut Christum, [Col. 1271B] qui est via justificationum, legem mihi ponas, et des mihi intellectum, etc. Dixi etiam quod concupivi mandata tua; quod tibi est, ecce. Oro quoque, Domine, cum hoc sit, quod concupivi mandata tua, quatenus et veniat misericordia tua, id est Spiritus sanctus, super me, id est in superiorem partem meam, scilicet in animam, et salutare tuum veniat super me, id est Spiritus sanctus qui est salvatio fidelium, quod est ac si dicat: Salutare tuum, Spiritus sanctus scilicet, veniat super me, et hoc sit ex misericordia tua et salutari tuo. Determinat autem qualiter oret, ut veniat in eum, cum addit secundum eloquium tuum. Quod est ac si dicat: Oro ut veniat in me salutare tuum, et hoc secundum eloquium tuum, id est secundum hoc oro ut in me veniat, ut mihi [Col. 1271C] det eloquium tuum scilicet scientiae et facundiae quod ex te est. Est autem hoc aequipollens, quasi sic poneret: Da mihi Spiritum sanctum, qui me scientia et facundia illuminet. Et, si salutare tuum in me veniat, qui me facundum faciat, respondebo verbum, id est rationabilem sermonem infidelibus et haereticis exprobrantibus mihi, scilicet qui mihi propter integritatem fidei et vitae meae probra et convicia ingerunt. Verbum congrue rationabilem sermonem dicit. Loquelae namque haereticorum vel caeterorum infidelium, cum nihil sint nisi ventosa garrulitas, verba dicenda non sunt, sed ventus inanis. Ostendit autem quare tantopere oret sibi dari eloquium Dei, cum sic addit: Idcirco tantopere [Col. 1271D] rogo, Domine, ut veniat in me salutare tuum, quod mihi det eloquium, quia speravi in sermonibus tuis, id est quia magnam spem et confidentiam habui, et adhuc habeo in sermonibus tuis; qui si mihi dentur, rationabiliter respondere potero exprobrantibus; vel sic: Respondebo, inquam, verbum exprobrantibus haereticis et infidelibus. Exprobrantibus dico, ideo quia speravi in sermonibus tuis, id est, quia spem certam habeo in promissis tuis, exspectando bona aeterna quae promisisti. Oro ut mihi detur per adventum sancti Spritus eloquium, ut verbum respondeam exprobrantibus. Et postquam hoc verbum ad respondendum habebo, oro, ne auferas, id est ne permittas auferri, de ore meo verbum veritatis, id est verum Verbum confessionis tui.

[Col. 1272A] Ne auferas, inquam, usquequaque, id est ullo modo, ulla anxietate tribulationum, ulla deceptione verborum. Quod est dicere: Non solum oro habere in corde verbum confessionis tui, sed etiam oro ut nulla causa possit ab iniquis auferri ab ore, quin tibi semper confitear, id est te annuntiem. Non enim sufficit habere verbum hoc in corde, nisi etiam sit in ore. Nam »qui erubuerit me,« dicit Dominus, »coram hominibus, erubescam et ego eum coram Patre meo (Luc. IX, 26).« Et Apostolus: »Corde creditur ad justitiam, ore autem confessio fit ad salutem (Rom. X, 10).« Posset dici: Quare oras ut non auferatur verbum de ore tuo, cum propter verbum hoc, nisi ablatum fuerit, sis tribulationes passurus. Ad hoc ergo sic respondet: Ideo quaeso [Col. 1272B] ne auferatur verbum, propter tribulationes, quia in judiciis tuis supersperavi remissionem, id est propter tribulationes quae judicia tua dicuntur, eo quod eas judicas esse pro te patiendas, speravi remunerationem. Et bene dicit, super; ac si dicat: Cum ex annuntiatione verbi tui speraverim remunerationem, propter tolerantiam ipsarum tribulationum, plus speravi remunerationem, quia si simpliciter verbum annuntiarem, et pro eo non paterer. Vel sic: Quia in judiciis tuis, id est in tolerantiam tribulationum supersperavi, id est majorem remunerationem speravi quam sit ipsa tribulationum anxietas. Ideoque oro, ne auferas verbum. Unde Apostolus: »Existimo quod non sunt condignae passiones hujus temporis ad futuram gloriam quae revelabitur in nobis (Rom. [Col. 1272C] VIII, 18).« Orat autem, ne inimicum odio habeat aliquem in tribulationibus, propter tribulationes; sed plenarie retineat in ipsis tribulationibus 480 dilectionem Dei et proximi. Quam dilectionem per antonomasiam legem vocat, eo quod in hac tota lex pendet et prophetae. Si enim hac lege careret, inutiliter tribulationes sustineret, juxta illud Apostoli: »Si tradidero corpus meum ita ut ardeam, charitatem autem non habeam, nihil mihi prodest (I Cor. XIII, 3).« Hoc autem sic dicit: Oro ne auferas verbum verum de ore meo, et oro etiam ut in tribulationibus non deficiam a charitate, sed custodiam semper inviolatam legem tuam. Determinat quam legem, cum addit: Legem dico duraturam in saeculum istud: et [Col. 1272D] in saeculum saeculi, id est in futurum saeculum, charitatem videlicet, quae nunquam excidit (I Cor. XIII, 8), nec in hoc saeculo neque in futuro.

Oratione facta causas adjungit, quibus dignum est quae orat assequi, cum dicit: Et ambulabam, etc. Et istud ad alia et sequentia refertur, ac si dicat: Oro ut custodiam in tribulationibus legem tuam, id est charitatem. Et dignum est, ut haec ex te habeam. Nam cum ante id tempus in tribulationibus essem, et te de custodia legis hujus orarem, jam prout poteram, custodiebam ipsam legem charitatis, scilicet ambulabam in latitudine, id est promovebar et perseverabam in amplitudine charitatis, erga Deum et proximum. Ideoque quia, prout potui, eam custodivi, merui ut me plus eam facias custodire. Auget [Col. 1273A] adhuc meritum, cum sic addit: Et inde contingebat me ambulare in latitudine, quia mandata tua exquisivi, id est ex aliis rebus omnibus elegi. Apposita causa cur debeat ei a Domino legis custodia dari, apponit causam cur sibi debeat dari, ne usquequaque auferatur verbum Dei de ore ejus. Ideo scilicet quoniam hucusque sine confusione verbum hoc in conspectu regum locutus est. Hoc autem sic dicit: Oro ne auferas verbum de ore meo, et dignum est ut non auferatur. Non solum enim in tribulationibus positus ambulabam in latitudine, sed et loquebar existens in testimoniis tuis. Quod est dicere: Loquendo de te, testabar te verum Deum esse. Vel, loquebar, id est annuntiabam testimonia tua, id est praecepta tua, existens bene vivendo in ipsis testimoniis tuis, [Col. 1273B] ut auditoribus exemplum tribuam in eisdem testimoniis existendi, »ne cum aliis praedicarem, ipse reprobus efficerer (I Cor. IX, 27).« Loquebar, inquam, et non in abscondito, sed in conspectu regum terrenorum infidelium, mihi mortem comminantium. Et licet pannosus essem et vilis, tamen non confundebar, id est non erubescebam loqui, etsi posset ibi locus esse confusionis. Et ideo adhuc debes non auferre de ore meo verbum verum, et me facere legem tuam custodire; sed ideo etiam quia non solum mandata tua exquisivi secundum electionem, et non solum loquebar in conspectu regum, sed et meditabar in mandatis tuis complendis, utpote quae dilexi. Quod est dicere: Meditabar [Col. 1273C] quomodo mandata tua complerem, et hoc non invitus, sed ex dilectione, quia ea valde dilexi. Et non solum meditabar, sed et levavi manus meas, id est promovi et intentas feci affectiones meas, ad mandata tua complenda operatione, ut pote quae dilexi, scilicet non invitus, sed ex dilectione dictum est a similitudine illius, qui ad aliquid operandum manus levat. Et sic levavi manus ad mandata tua opere complenda, quod exercebar in justificationibus, id est in mandatis tuis quae complebam. Quod est dicere: Cum magno exercitio operationis mandata tua opere complebam, ideoque majus meritum habeo.

ZAIN duc te vel huc interpretatur. Qua intentione ergo fidelium collectio oret, in hac clausula septima per hujus vocis interpretationem denotatur. Cum [Col. 1273D] enim oret de promissione beatitudinis, praetendendo merita sua, ea intentione facit, ut auditores invitet ad hanc, omni intentione et bona operatione suspirare et intendere, ac si dicat: Tu quicunque bene operaris, huc intende ad quod intendo ad aeternam beatitudinem, scilicet quidquid boni facies, intentione hujus beatitudinis adipiscendae facias, non pro favore hominum. Si autem notemus 481 eam interpretationem quae est, duc te: idem valet, ac si dicat: Tu quicunque fidelis qui bene operaris, duc te intentione tua ad hoc, ad quod orando me duco et bene operando, scilicet ad aeternam beatitudinem.

Memor esto verbi, etc. Quasi diceret: Dixi, Domine, quod ambulabam in latitudine, et loquebar in testimoniis tuis: et quod meditabar in mandatis [Col. 1274A] tuis: et quod levavi manus meas ad mandata tua et exercebar in eis. Unde oro, Domine, memor esto verbi tui, id est promissi tui, facti servo tuo cuicunque, id est promissionis beatitudinis aeternae quam promisisti omni servo tuo te daturum esse, quam oro in me compleas, cum ego servus tuus sim. Bene dicit: Memor esto, non quod oblitus sit, sed quia cum modo suos non remuneret, videtur infidelibus hic eos dare oblivioni. Ostendit autem cur adeo oret de completione verbi, cum addit: Memor inquam, esto verbi tui, ut illud in me compleas, in quo nempe spem mihi dedisti, scilicet per quod me certam spem promissae beatitudinis habere fecisti. Haec autem spes ex hoc verbo concepta, consolata est me dejectum in humilitate, id est maximam mihi [Col. 1274B] dedit salvationis consolationem, dum sum in hac humilitate, in hac dejectione mortalitatis et passibilitatis quae mea est, quoniam ego ipse in Adam peccando mihi eam paravi. Et ideo adhuc oro, memor esto verbi tui, quia eloquium tuum, id est promissum tuum, non solum consolatum est me, sed ut majus quid dicam, vivificavit me, scilicet cum jam sim de promisso certus, pro solo promisso videor mihi jam vivificatus. Quid ergo si quandoque promissum attigero? Ideoque oro, memor esto, ut compleas verbum promissionis. Et ecce merita mea, quorum occasione decet te memorem esse. Superbi enim antonomastice, id est impii per superbiam jugum tuum abjicientes, inique agebant usquequaque, id est omnimodo, et in se et in proximo videlicet, et a [Col. 1274C] lege tua elongando, et me caeterosque fideles ab eadem lege devocare multis modis adnitendo. Ego autem tamen non declinavi a lege tua, eorum exhortationibus et exemplo. Quod est dicere: Licet superbi inique agerent, devocare me cupiendo, tamen eis non acquievi ut declinarem. Et ideo adhuc memor esto verbi tui complendi, quia ego non tradidi oblivioni judicia tua justa; sed potius memor fui judiciorum tuorum, Domine, a saeculo, id est ab initio saeculi completorum. Quod est dicere: In perenni memoria habui qualiter ab initio saeculi justis judiciis tuis sanctos tuos etiam in hac vita remuneraveris, Noc scilicet et Abraham, et caeteros hujusmodi. Et ideo consolatus sum, confidens etiam [Col. 1274D] quia justo judicio me quandoque remunerabis. Et ideo adhuc dignum est ut erga me memor sis verbi tui. quoniam, quod perfectissimum est, inimicos diligo et adeo quod defectio tenuit me pro ipsis inimicis peccatoribus existentibus. Quod est dicere: Nimia tristitia occupavit me pro inimicis meis peccatoribus, quae tanta est ut inde totus in anima tabescam et deficiam. Ideoque defectio dicitur.

Pro peccatoribus, inquam, derelinquentibus legem tuam. Quod est dicere: Ideo pro eis defectionem patior, quia legem tuam derelinquunt, non quia me persequuntur. Et ideo adhuc memor esto verbi tui, quia non solum cum superbi inique agebant, non declinavi a lege tua, sed et cantabiles mihi erant justificationes tuae, id est delectabilia mihi erant mandata [Col. 1275A] tua ad modum rei quae ex delectatione cantatur. Quod est dicere: Delectabilia mihi erant praecepta tua, quae justa sunt. Cantabiles, inquam, mihi erant, et hoc in loco peregrinationis meae, id est in hac vita in qua peregrinor a patria, quae peregrinatio mea est, quam mihi ipse peccando in Adam paravi. Per hoc meritum augmentat, ac si dicat. Adam cum non esset in peregrinatione, 482 non habuit praecepta tua jucunda et delectabilia, mihi autem in peregrinatione posito delectabilia sunt. Ideo quoque memor esto verbi tui, quoniam ego memor fui nocte nominis tui, Domine, id est in tempore nocturno, in quo est quietis tempus, et in quo suggestiones illicitae praecipue solent suboriri, memor fui nominis tui, scilicet ut suggestiones illicitas evaderem, memorans [Col. 1275B] te Dominum esse et Creatorem et inobedientium ultorem, vel in nocte, id est in tempore adversitatis, in quo potest esse defectus, memor fui nominis tui, Domine. Et per hoc non defeci; sed custodivi legem tuam, id est praecepta tua, ne ea transgrederer. Ostendit autem ad pondus meriti, et ad exemplum humilitatis hanc memoriam se non habuisse ex se, cum dicit: Memor fui, inquam. Haec autem memoria non ex me fuit; sed facta est mihi a te. Et inde facta est, quia justificationes tuas exquisivi, id est mandata tua justificantia ex omnibus rebus aliis quaesivi, id est elegi. Notandum quod non incongrue huic jam expositae clausulae inscribatur Zain, quae septima est in ordine alphabeti, ut videlicet per [Col. 1275C] numerum septenarium denotetur, quod in hac clausula de quiete aeternae beatitudinis oratur, cum dicit: Memor esto, quae per numerum septenarium intelligitur, eo quod in die septima Deus quievisse legitur, et in die septima in lege veteri quies haberi praecipiebatur per quam quies aeterna praesignabatur.

HETH, pavor interpretatur. Quae nimirum non inconvenienter octavae clausulae versibus octonis inscribitur; in qua fidelium collectio orat, ut eam Deus doceat justificationes suas, praetendendo plures causas quibus hoc assequatur. Hoc autem ideo orare denotatur per Heth, quae pavor interpretatur, quia cum jam in tantum dignitatis ascenderit, ut in superioribus clausulis ostensum est, pavet ne ab hac [Col. 1275D] altitudine aliquo modo decidat, et hujus pavoris occasione tantopere orat. »Beatus enim homo qui semper est pavidus (Prov. XXVIII, 14).«

Portio mea, Domine, etc. Haec omnia fere quae in hac clausula habentur, praepositae causae sunt ad orationem quae in fine psalmi posita est; ubi dicit: Doce me justificationes tuas; quae sic quidem adaptatur. Oravi, Domine, memor esto verbi promissionis tuae, ut mihi promissam beatitudinem aeternam tribuas. Ad quam promissionem ut attingam, oro, Domine, doce me magis magisque justificationes tuas, id est praecepta tua, et secundum scientiam, et secundum operationem, quae jam me docuisti. Et ideo doce me juxta praecepta tua, quia tu, Domine, es portio mea, scilicet te solum partem elegi, omnibus [Col. 1276A] aliis spretis et tantam rem electam aliqua occasione peccati amittere timeo. Et ideo adhuc doce me, quia non solum te portionem elegi; sed ut te electum adipiscerer, dixi in corde, id est statui custodire legem tuam, id est complere praecepta. Et non solum hoc, sed etiam deprecatus sum in toto corde meo, id est in tota affectione cordis mei adipisci faciem tuam in futuro, id est praesentiam et plenariam tui cognitionem, quae est summa beatitudo. Vel sic: Deprecatus sum adipisci faciem tuam, et hoc in toto corde meo, id est ut te toto corde in futuro cognoscam, et videam toto corde tibi intentus, non partim saecularibus ut nunc. Deprecatus sum, inquam, dicens sic: O Domine, miserere mei, id est, ex misericordia tua mihi da faciem tuam, secundum eloquium [Col. 1276B] tuum, id est secundum quod promisisti per prophetam dicens: »Omnes cognoscent me a minore usque ad maximum (Jer. XXXI, 34).« Ideo adhuc doce me, quia non solum statui custodire legem tuam, sed etiam cogitavi vias meas, id est cum summa meditatione perquisivi quae essent viae meae, id est viae mihi utiles, per quas ad te pertingerem. Et sic tandem ab omnibus mundanis contemptis converti pedes meos in testimonia tua, id est converti affectiones meas in praecepta tua, quae mihi viae sunt ad te, a similitudine illius qui a tortuosa via in rectam viam pedes convertit. Per hoc autem quod vias 483 meas cogitavi, paratus sum ad resistendum viriliter hostibus et interioribus et exterioribus, et sic quod [Col. 1276C] non sum turbatus aliquatenus ab ipsis hostibus. Et adeo paratus sum ut custodiam mandata tua, opere complendo. Diceret aliquis: Dicis te non esse turbatum. Fuitne locus turbationis? Ad quod sic respondet: Fuit utique. Funes enim peccatorum circumplexi sunt me, id est fortes laquei qui solent homines ad peccata trahere, circumvallaverunt ut ad peccata me traherent. Et tamen legem tuam non sum oblitus, ut in peccata detraherer. Funes pro fortibus laqueis ponit, eo quod ex funibus fortes laquei fiant, ad feras illaqueandas. Funes peccatorum vocat res illas quibus solent homines ad peccata trahi, ut aurum et argentum ad avaritiam, et formosa mulier trahit ad libidinem.

Vere non sum oblitus legem tuam; sed in media [Col. 1276D] nocte, id est in medio nocturni temporis, in quo est locus quietis, et in quo multum suggestiones illicitae solent suboriri, surgebam ad confitendum tibi, id est ad laudandum te, fundatus super judicia, id est super praecepta justificationis tuae, per quae videlicet obedientes tibi justificas. Quod est dicere: Ne suggestiones illicitae me a mandatis tuis retraherent, media nocte ad laudandum te surgebam, et in mandatis tuis persistebam. Circa nempe noctem mediam pro quiete et pinguedine coenae hesternae insolescente carne solent suggestiones imminere, et castitatem caeterasque virtutes praecipuas destruere; quod praesignatum est in Aegypto sub Moyse, quando in media nocte Aegypti primogenita destructa sunt ab angelo percutiente (Exod. II, 4, 5). Sicut autem tunc [Col. 1277A] Moyses non stertuit, non segniter egit, sed agnini sanguinis effusione populum Israel ab angelo percutiente liberavit (Exod. XII, 23, 24), ita, media nocte suggestionibus ingruentibus, non est torpendum, sed vigilandum et viriliter agendum, et fide passionis Christi, qui verus Agnus est, corpus et spiritus muniendus. Vel sic: In nocte media, id est in adversitate manifesta, in qua videbar depressus, surgebam ad confitendum tibi, id est nitebar ad laudandum te, respiciens super judicio justificationis tuae, id est considerans ipsas retributiones esse judicia tua, per quarum tolerantiam fideles tuos justificandos esse judicas. Ideo adhuc doce me quia, cum talis sim ut dixi, non idcirco praefero me minoribus membris tuis, nec arroganter extra consortium [Col. 1277B] eorum me pono, sed magis reputo quod particeps, id est consors, ego sum omnium timentium te, et custodientium mandata tua. Quod est dicere: Me consortem esse judico majorum, et minorum fidelium. Minores, timentes dicit, eo quod in initio fidei existentes adhuc timorem servilem habeant. »Initium enim sapientiae timor Domini (Psal. CX, 10).« Majores vero, vocat custodientes mandata. Vel particeps sum timentium et custodientium, id est particeps sum gaudii et moeroris eorum, juxta Apostolum dicentem: »Gaudere cum gaudentibus, flere cum flentibus (Rom. XII, 15).« Eo contuitu oro quoque, Domine, doce me justificationes tuas, quia misericordia tua, Domine, plena est terra, per emphasim [Col. 1277C] dictum est. Quod est dicere: Beneficia misericordiae tuae, plenarie sunt in omnibus terrenis creaturis, tam in animatis quam in inanimatis. Ideoque oro ut me misericorditer doceas justificationes tuas. Misericordia nempe Domini fit quod lapides existunt, arbores et herbae frondent, et floridae sunt; animalia vero vivunt et sentiunt.

TETH, exclusio vel bonum interpretatur. Si vero hanc interpretationem, quae est exclusio, diligenter attendamus, hoc videtur innuere quod hic fidelium massa quae bonitatem et disciplinam et scientiam doceri se a Domino expetit, omnem a se metum patiendi jam exclusit, parata disciplinam tribulationum pro Domino subire; de qua orat ostendendo quae utilitas ex hujusmodi disciplina contingat. Quia [Col. 1277D] si hanc interpretationem, 484 quae est bonum, consideremus, hoc notatur quod hic fidelium collectio doceri a Domino expetit bonitatem et disciplinam et scientiam ea consideratione qua Dominus in natura bonus est. Et quia bonitatem jam cum ea fecit, innuitur quoque hic ostendi ab eadem massa fidelium disciplinam bonam esse, cum per eam lex oris Domini bona esse videatur. Praetendit quoque merita hic fidelium collectio, quibus quod orat adipiscatur. Hoc autem totum ea intentione facit ut auditores ad bonitatem et disciplinam et scientiam invitet.

Bonitatem fecisti, etc. In primo hoc versu est praetentio beneficii jam collati, ex cujus confidentia orat in secundo, qui sic prius exponendus est. Oravi, Domine, doce me justificationes tuas, id est praecepta [Col. 1278A] tua, ea occasione quia portio mea es. Et quia media nocte surgebam ad confitendum tibi, et propter alias causas superius positas, oro etiam, Domine, doce me, secundum ipsam experientiam, bonitatem, id est suavitatem vivendi secundum eloquium tuum, id est praeceptum tuum, scilicet da ut suave mihi sit abstinere a malis, et bene operari, et doce me disciplinam subire, id est tribulationes pro te pati, quae disciplina dicuntur, eo quod ad hoc eas permittis tuis fidelibus inferri, ut castigati plenarie discant qualiter obedire tibi debeant, a similitudine discipuli qui ad hoc flagellatur ut plenarie discat. Disciplina quippe componitur a disco, discis, etc., et plenarie. Tribulationum autem adversitas tunc est fidelibus disciplina, cum eis libenter patientibus est correctio. Caeterum, [Col. 1278B] si inviti patiantur, neque disciplina illis est neque correctio. Et doce me per exhibitionem, scientiam arcanorum tuorum, scilicet da mihi scientiam, ut sciam quid agendum sit, et quid non, et quid de te intelligendum et quid non. Aliud nimirum est abstinere a malis et bene operari, et aliud est scire a malis esse abstinendum et bene operandum. Per haec tria verba quae ponit denotari possunt quatuor animae virtutes principales, de quibus adipiscendis hic oratur. Per bonitatem enim temperantia et justitia quae ab bonum opus spectant, intelliguntur. Vix enim a malis temperatur, quin ad bonum opus, quod est effectus justitiae, insistatur. Per disciplinam vero, fortitudo accipitur, eo quod in disciplina tribulationum fortitudo constantiae sit habenda. Per [Col. 1278C] scientiam autem, prudentia manifeste designatur. Dico doce me bonitatem et disciplinam et scientiam. Hoc autem eo contuitu oro, et hac confidentia, quia jam fecisti cum servo tuo, id est fecisti mecum, ideo quia servus tuus sum, bonitatem vivendi secundum verbum tuum. Quod est dicere: Inde certus sum quod ea quae oro mihi dabis, quoniam hoc beneficium mihi jam contulisti ut facias suave mihi esse vivere secundum praeceptum tuum, a malis abstinendo et bene operando. Et ideo oro, doce me bonitatem et disciplinam et scientiam quia mandatis tuis credidi, id est, credidi aeternam remunerationem et caetera, quae propter mandatorum tuorum completionem promittuntur vera esse; ac si dicat: Dignum [Col. 1278D] est ut haec me doceas, quia non reputavi falsa ea quae fidelibus promittuntur, pro mandatis tuis complendis, sed ea vera et certa esse reputavi. Vel credidi me mandatis tuis, id est devovi et commisi et subjeci me praeceptis tuis, ut secundum eorum institutionem me haberem, ad similitudinem fidelis famuli, qui se penitus legibus domini sui credit et subjicit, ut illius voluntates omnes suis praeferat voluntatibus.

Ecce praetentio meriti. Quia de disciplina oraverat, posset dici: De bonitate et scientia adipiscenda utile est orare, sed mirum videtur quare de disciplina tribulationum oras, cum ea inutilis videatur et asperrima. Ad hoc ergo respondet, ostendendo quae utilitas ex hac disciplina contigerit, sic: Oravi, Domine, ut des mihi disciplinam: de qua nimirum ut [Col. 1279A] adhuc detur orandum est, cum ex ea data mihi jam 485 utilitas acciderit; priusquam, enim humiliarer, id est affligerer ab hujusmodi disciplina, ego deliqui. Et propterea quia humiliatus sum ego, ab ipso delicto correctus, eloquium, id est praeceptum, tuum custodivi. Quod est dicere: Talis utilitas inde mihi contigit quod cum prius deliquerim non custodiendo eloquium tuum, pro humiliatione hac tribulationum correctus deinceps, praeceptum tuum complendo custodivi. Orat autem hic quod superius oravit, sed ex alia occasione, sic: Oravi, Domine, doce bonitatem et disciplinam et scientiam ea occasione, quia bonitatem fecisti cum me servo tuo; et quia mandatis tuis credidi, oro etiam adhuc istud idem alia occasione, scilicet, o Domine, doce me, [Col. 1279B] secundum rei experientiam, justificationes tuas, id est bonitatem et disciplinam et scientiam, quae dicuntur justificationes tuae eo quod per eas fideles tuos justificas. Doce me, inquam, et ut merita mea praetermittam, ea occasione hoc oro quia bonus es tu in natura, et in bonitate tua, id est in consideratione bonitatis tuae, doce me justificationes tuas. Adjungit quoque merita, cum addit: Doce me, inquam, et ecce quare dignum sit, ut me doceas: Iniquitas enim superborum, id est impiorum contra te per inobedientiam superbientium, multiplicata est super me opprimendum. Quod est dicere: Non eis sufficit, quod in se male agunt, sed adeo quoque iniquitatem suam multiplicent, ut me tribulationibus opprimendo, a statu sanctitatis meae divertere satagant. [Col. 1279C] Ego autem, licet iniquitas eorum esset ita multiplicata, non destiti a mandatis tuis, sed in toto corde meo, id est in tota affectione cordis mei, scrutabor mandata tua; ac si dicat: Ideo dignus sum ut me doceas, quia, licet super me iniquitas superborum multiplicata sit, non tamen a scrutatione mandatorum tuorum cessavi. Non autem ad horam eorum iniquitas ita multiplicata est, sed cum perseverantia.

Coagulatam enim est, id est induratum est, cor eorum in hac iniquitate sicut lac, id est ad modum lactis, scilicet sicut lac cum prius acidum fiat, postea coagulatur et durescit. Ita ipsi cum prius in iniquitate mihi acidi facti sint, in hac eadem iniquitate perseverando, quasi duri et immobiles facti sunt. [Col. 1279D] Coagulatum, inquam, est cor eorum, ego vero cum sic essent contra me coagulati, ut a meditatione legis tuae me retraherent, tamen indesinenter legem tuam, id est praecepta tua meditatus sum. Quia de persecutione iniquorum, quae disciplina Domini est, egerat, ne videretur inde quasi conquerendo egisse, ostendit hanc persecutionis humiliationem sibi bonam esse, cum sic addit: Dixi, Domine, quia multiplicata est super me iniquitas superborum et quia coagulatum est sicut lac cor eorum. Ex hac iniquitatis persecutione non conqueror, quia bonum, id est utile, est mihi quod humiliasti me, id est, hoc utilissimum reputo quod tu voluisti me humiliari et affligi iniqua persecutione superborum. Exponit autem [Col. 1280A] ad quid hoc sit utile cum sic addit: Humiliasti, inquam, me ad hoc, ut per hanc humiliationem magis magisque discam mandata tua, a similitudine discipuli, qui ad hoc flagellatur ut castigatus melius discat. Et ideo quoque reputo bonam hanc humiliationem, quia per eam bonum, id est bona res facta est mihi, scilicet chara et jucunda facta est mihi lex oris tui, id est lex Filii tui, nova lex videlicet, quam Filius tuus dedit, qui os tuum dicitur, eo quod per eum incarnatum voluntatem tuam humano generi revelasti. Quod est dicere: Hoc in me humiliatio effecit ut lex tua nova, quae quibusdam videtur injucunda, mihi chara videatur et jucunda, et hoc super millia auri et argenti, id est super copiam multiplicem omnium divitiarum saecularium, quae [Col. 1280B] per has duas partes pretiosissimas, per aurum videlicet et argentum, denotantur. Cum autem post aurum ponit argentum, non ideo facit quod sit auro pretiosius, sed quia haec duo simul pretiosiora sunt quam unum duntaxat.

486 JOD, principium interpretatur. Unde colligitur quod hic fidelium collectio erat in se recreari quod in principio Deus in ea creavit, et in Adam destructum est. Nam cum in principio factus sit homo rationabilis in anima ad imaginem Dei, et innocens et justus ad similitudinem Dei, et hoc in eo debilitatum sit per Adam, orat Deum contuitu illius beneficii quod in eo in principio creavit, ut illud idem in eo recreet, scilicet ut det ei rationabilem intellectum, qui per Adam in eo debilitatus est. [Col. 1280C] Ostendit autem quoniam inde timentes eum laetabuntur, ut ex hoc magis quod orat assequatur. Et addit etiam merita sua, et pro inimicis orat, ut magis impetret. Orat quoque de gloria immortalitatis et impassibilitatis, quam in Adam amisit. Hoc autem ea intentione facit ut ad hoc idem orandum attrahat auditores. Et notandum quod, quamvis superius orasset de adipiscenda scientia et hic oret de intellectu, quae idem esse videntur, nihil tamen impedit, cum alia causa hoc oret, scilicet causa illius beneficii quod in principio creationis ei contulit. Quod in principio psalmi demonstrat cum sic ponit:

Manus tuae fecerunt me, et plasmaverunt me. Da mihi intellectum ut discam mandata tua. Ac si dicat: [Col. 1280D] Oravi, Domine, superius, ut doceres me scientiam, ea consideratione, quia bonitatem fecisti cum me servo tuo, et quia mandatis tuis credidi, et quia bonus es tu in natura. Nunc quoque alia consideratione illud idem expeto; da videlicet mihi secundum promotionem intellectum rationabilem, qui debilitatus est per Adam, ut intellectum hunc habendo discam magis et magis mandata tua. Hoc autem ea consideratione oro, quoniam in principio in Adam manus tuae fecerunt me, quantum ad animam, quam rationis perfecte fecisti capacem, et plasmaverunt me de limo terrae, quantum ad corpus, quod esset immortale et impassibile, nisi Adam peccasset. Plasmare nempe dicitur cum aliquid ex qualibet informi [Col. 1281A] materia formatur, ut ex limo terrae corpus Adae formatum est. Utrum autem anima vel angeli ex aliqua materia formati fuerint, incertum esse beatus Augustinus asserit. Quod dicit manus tuae plasmaverunt me, non est occasio quantum ad illam orationem quae mox sequitur, cum dicit: Da mihi intellectum, sed quantum ad hoc quod in sequentibus ponitur, ubi dicit: Veniant mihi miserationes tuae; sed quod dicit manus tuae fecerunt me, quantum ad animam bene ad hanc praesentem orationem occasio est. Quod vero dicit se in anima manibus Domini factum, non ideo dicit quod aliquid Dominus in mundi creatione manibus fecerit. Solo namque voluntatis imperio cuncta creavit, sed a similitudine dictum est. Cum enim apud [Col. 1281B] homines illa opera quae magna et digna sunt, ambabus manibus soleant fieri, non una manu tantum, ab ea similitudine homo dicitur manibus Dei factus, ut ostendatur magnum et dignum opus fuisse. Cum autem se dicit manibus Dei factum, non dicit hoc ad jactantiam, sed ad ipsius Creatoris laudem, qui tantum opus facere potuit. Est autem hoc tale ac si diceret: Idcirco oro, Domine, intellectum in me recreari, quia considero quod in Adam in principio animam meam adeo dignam creasti ut capax esset intellectus rationalis; nec injustum est, si id in me expeto recreari quod in principio in me misericordia tua creavit. Non enim illud peto quod a natura mea sit alienum, sed id potius ad quod naturaliter habendum idoneus creatus sum. Ut autem [Col. 1281C] magis valeat impetrare quod oravit, quis inde, si impetraverit, sequatur effectus ostendit, sic: da, inquam, mihi intellectum. Quod si fit, illi qui jam timent te, id est qui jam in fide positi timorem tui habent, videbunt interiori visione rationis meae quia in verba tua, id est in praecepta tua, promotus supersperavi in ipsis mandatis, id est speravi remunerationem 487 in praelatione ipsorum mandatorum, et hoc super hoc quam dici possit aut intelligi, et ea occasione laetabuntur, bene operando. Cum ponit laetabuntur, idem valet ac si poneret, bene operabuntur, eo quod laetari sit effectus bene operandi. Est autem hoc ac si diceret: Ideo da mihi intellectum complendi mandata tua, quia si in complendis mandatis [Col. 1281D] tuis intellectum habuero, fideles tui qui jam timentes te sunt, considerando rationis intuitu me in mandata tua intendere, occasione hujus considerationis, et ipsi in mandatis tuis intellectum habendo, exemplo mei bene operabuntur. Quod est dicere: Hoc in eis visio mei intellectus operabitur, ut et ipsi intellectum habentes bene operentur.

Nec mirum quidem si visio intellectus et bonae operationis sanctorum in ipsis videntibus, intellectum et opus bonum operetur, cum, ut beatus Hieronymus affirmat, quoddam animal sit, visio cujus a passione icterica videntes curet. Orat autem istud idem quod occasione principii oravit ex misericordia consequi, confitendo humiliter se per Adam justo judicio Dei intellectus sublimitatem amisisse, [Col. 1282A] cum dicit. Cognovi, Domine, etc. Versus autem qui hunc sequitur sic praeposterate legitur: Oravi, Domine, ut des mihi intellectum ea consideratione, scilicet fiat mihi misericordia tua efficax ad hoc ut consoletur me. Quod est dicere: Consolare me ex misericordia, dando mihi intellectus sublimitatem, quam per Adam amisi, quae reddita, magna mihi erit consolatio. Consoletur, inquam, me misericordia tua, et hoc non ex meritis meis oro, sed consoletur me secundum eloquium tuum, id est secundum promissum tuum factum servo tuo Christo, qui tibi fuit in omnibus obediens (Phil. II, 8). Quod est dicere: Consolare me misericorditer, quod Christo Filio tuo promisisti quatenus per obedientiam mortis ejus, fidelibus tuis consolationem esses allaturus. Ideo [Col. 1282B] vero oro ex misericordia et ex promissione tua consolationem, quia cognovi, Domine, quod judicia tua quibus Adam excaecasti, aequitas sunt emphatice, id est valde aequa sunt, et etiam cognovi quod in veritate tua, id est in vero judicio tuo et aequo, humiliasti me, id est dejecisti me a sublim tate intellectus. Quod est dicere: Ideo intellectus consolationem ex misericordia et promissione tua adipisci expeto quia cognovi quatenus Adam et ego hoc justo judicio tuo amisimus, et hoc meritis meis recuperare non possum. Postquam de intellectu adipiscendo oravit, orat quoque de adipiscenda in futuro gloria corporis, cum dicit: Veniant mihi miserationes tuae, et vivam. Hoc autem ad illud jungitur quod superius posuit: Manus tuae plasmaverunt me, sic: Oravi, Domine, [Col. 1282C] ut ea consideratione quod manus tuae in animam fecerunt me intellectualem, recrees intellectum in me. Oro quoque quando quidem hoc beneficium in principio mihi contulisti, quod manus tuae quantum ad corpus, me adeo dignum plasmaverunt, ut immortalis essem et impassibilis nisi Adam peccaret, ut veniant mihi in futuro miserationes tuae, id est beneficia misericordiae tuae, quae per Adam amisi, scilicet ut immortalis sim et impassibilis, et in carne conspicuus, et caetera beneficia obtineam plurima et inenarrabilia, quae salvandi secundum corpus obtinebunt. Veniant, inquam, mihi miserationes tuae et sic vivam non moriturus in aeternum, qui nunc in corpore mortalis sum. Ut autem has [Col. 1282D] miserationes obtineat, meritum praetendit, cum sic addit: Ideo, Domine, veniant mihi miserationes tuae, quia lex tua meditatio mea est, id est, quia meditor in lege tua complenda.

Facta oratione pro se, orat etiam pro inimicis ut erubescant et convertantur, et per hoc magis meretur adipisci quod de se superius oravit. Unde scriptum est: Qui pro aliis orat, pro semetipso laborat. Hanc igitur orationem sic facit: 488 Oravi, Domine, pro me, dicens: Veniant mihi miserationes tuae, oro quoque pro superbis persequentibus me, ut videlicet ipsis miserationes tuae veniant; confundantur, id est erubescant de iniquitate sua, superbi, quia fecerunt in me, id est contra me, iniquitatem, adnitendo me per tribulationes a statu sanctitatis meae [Col. 1283A] dejicere, et hoc injuste, id est sine causa. Quod est dicere: Illi qui me persecuti sunt non ob aliquam culpam meam, sed ex sola superbia, ut me sibi conformarent, erubescant de hoc quod sic persecuti sunt me. Notandum quod dicit iniquitatem fecerunt injuste; videtur enim innuere quod quaedam iniquitas fiat juste. Si vero quantum ad novam legem consideremus, quae praecipit inimicos diligere (Matth. V. 44), omnis iniquitas, id est persecutio, fit injuste. Caeterum si ad veterem legem recurramus, concedit juste dari »dentem pro dente (Exod. XXI, 24).« Quod si ad saeculares leges, in quibus institutum est de inimicis ultionem sumere, illa iniquitas, id est persecutio, fit juste quae fit ob aliquam causam: illa vere fit injuste quae sine causa fit. De qua injusta [Col. 1283B] iniquitate hoc dicit: injuste iniquitatem fecerunt in me, quae longe pejor est quam si juste fieret. Iniquitatem, inquam, injuste fecerunt in me: ego autem pro eorum injusta persecutione non defeci, sed exercebar in mandatis tuis magis et magis et secundum scientiam et secundum operationem. Confundantur, inquam, superbi et confusi convertantur de iniquitate sua mihi conformandi, et timentes te efficiendi, qui modo non timent, et illi qui jam noverunt testimonia tua, id est praecepta tua, scilicet qui jam fideles sunt, non tamen in tantum perfecti sicut ego mihi confirmentur, sed videlicet ut perfecti fiant, magis magisque in mandatis Domini exercendo se. Ut autem dignus sim quem illi qui noverunt testimonia tua imitentur, non solum oro ut non peccem in opere [Col. 1283C] et in lingua, sed illud etiam oro quod perfectissimum est, videlicet fiat cor meum immaculatum, ut non maculetur aliqua cogitatione criminalis delicti, et hoc fiat in justificationibus tuis, id est per justificationes tuas, scilicet, quia per se non potest immaculatum effici, fiat te justificante immaculatum. Justificationes pluraliter ponit quantum ad plures emundationes plurium cogitationum illicitarum. Fiat, inquam, cor meum immaculatum, ut non confundar, id est non erubescam in conscientia mea. Erubescerem enim in conscientia mea, si maculatum esset cor meum.

CAPH, curvati sunt interpretatur. Quae ad hoc undecimae clausulae versibus octonis inscribitur, ut [Col. 1283D] ex hoc appareat quoniam fideles qui sub nimio tribulationum pondere curvati sunt et anxiati, ad aeternam vitam suspirantes, jam dissolvi et esse cum Christo expetunt (Phil. I, 23), praetendendo causam in principio psalmi quare dignum sit ut jam vitam aeternam adipiscantur. Caeterum quod adhuc oportet eos tribulationes plurimas pro Christo pati, antequam a carne solvantur, orant saltem ut eos in ipsis tribulationum anxietatibus adjuvet, ne deficiant. Hoc autem ea intentione faciunt ut caeteros fideles in tribulatione positos et ad aeternam vitam suspirantes instruant, ut cum hoc sit quod tam cito dissolvi non possunt, et esse cum Christo, non tamen taedio tribulationum deficiant, sed a Deo constantiae auxilium exspectent.

[Col. 1284A] Defecit in salutare, etc. In tribus primis hujus clausulae versibus praetendit merita sua, per quae se dignam ostendit attingere massa fidelium ad aeternam vitam, ad quam in quarto versu suspirat, cum dicit: Quot sunt dies servi tui, etc. Qui versus praelegendus est, et sic superioribus adaptandus« Dixi, Domine, quod superbi injuste iniquitatem persecutionis fecerunt in me, pro quibus oravi, ut confunderentur et converterentur, qui tamen nolentes converti, me 489 assidue pondere tribulationum incurvant et afficiunt. Ideoque, Domine, quot sunt dies afflictionis mei servi tui existentis, id est per quot dies permittes me servum tuum adeo vehementer affligi? Quando erit hoc quod facies mihi judicium de persequentibus, scilicet ut me carne solutum juste remuneres aeterna [Col. 1284B] vita pro eorum injustis persecutionibus? Hoc autem quod ex nimia desiderii affectione quasi sub interrogatione ponit, aequipollens est ac si sic enuntiative orationem faceret: Quandoquidem, Domine, persequentes me nolunt confundi et converti, sed me graviter et assidue persequuntur, oro, abbrevia dies afflictionis meae, et aeterna vita me juste remunera. Et dignum est ut hoc mihi facias. Defecit enim ab omni appetitu temporalium anima mea tendens omni affectione in salutare tuum, id est in Salvatorem tuum Dominum Jesum obtinendum. Quod est dicere: Omni amore et appetitu saecularium rerum postposito, solum Dominum Jesum adipisci appeto, illius frui praesentia in coelis post carnis resolutionem ardeo; ideoque dignum est ut abbrevies dies [Col. 1284C] servi tui. Defecit, inquam, anima mea tendens in salutare tuum, et tendendo in Verbum, id est in salutare tuum, in Filium tuum Dominum Christum, in ipso supersperavi; in ipso beatitudinem obtinere speravi super hoc quam dici possit aut intelligi, ideoque dignum est ut dies meos abbrevies, et me remuneres. Vel, in verbo tuo supersperavi, id est magis et magis speravi remunerationem, id est, cum nudiustertius sperassem, heri magis speravi, et hodie adhuc magis spero. Non solum autem anima mea defecit ab appetitu temporalium, tendendo in salutare tuum, sed etiam defecerunt ab omni reliquo intellectu oculi mei interiores, oculi scilicet rationis, respiciendo solummodo in eloquium tuum, id est in Filium tuum [Col. 1284D] qui eloquium tuum dicitur, eo quod per eum omnibus secreta tua locutus es. Quod est dicere: Ab omni saeculari intelligentia rationem meam abstinui, et ad intelligendum te omnem meae rationis intuitum verti; ideo dignum est ut dies meos abbrevies et me remuneres.

Notandum quod diversissimum est, quod superius dixit, animam defecisse ab appetitu, et, quod hic dicit, oculos rationis defecisse ab intellectu. Longe nempe aliud est appetitus et aliud intellectus. Defecerunt, inquam, oculi mei dicentes, id est me dicere compellentes, scilicet, qui me ad hoc rationabiliter cogunt, ut ex nimio desiderio tibi dicam: O Deus, quando consolaberis me, carnem meam resolvendo, et sic me a tribulationibus eximendo, et aeterna vita me remunerando? Hoc autem quod ex ardore desiderii suspensive ponit, idem [Col. 1285A] valet ac si taliter oraret: Quia de Christo quantus sit intelligo, ex parte ad eum pertingere suspirans, oro, Domine, me in tribulationibus desolatum cito consolare, a carne resolvendo, et ad ejus praesentiam me trahendo. Et ideo quoque, Domine, abbrevia dies meos, et fac mihi judicium de persequentibus me, quia factus sum sicut uter positus in pruina, scilicet, non factus sum comparabilis utri posito in aestu, qui ex nimia ariditate disrumpitur et inutilis est ideo ad vinum capiendum, sed comparabilis sum utri posito in pruina, id est in frigida aqua ubi refrigeratur, ne ab aestu arescat et disrumpatur, ideoque, quia humidus est ex ipsa pruina, habilis est ad vinum, vel ad quemlibet humorem recipiendum. Quod est dicere: Sicut uter in pruina positus et ab aestu [Col. 1285B] semotus et refrigeratus, utilis est ad vinum novum in se recipiendum, ita etiam ego per jejunia et vigilias et orationes a vitiorum aestu refrigeratus, ne ab ipso corrumpar, habilis sum ad mandatum legis novae suscipiendum et observandum. Pruinam quidem dicimus non aquam illam, quae ex nimio gelu induruit in glaciem, sed frigidissimum rorem in vere vel autumno 490 qui aliquantulum congelatus est, et ideo adhuc debes mihi facere judicium de persequentibus me, quia non sum oblitus justificationes tuas. Quod est ac si dicat: In memoria habui justa praecepta tua, ut ea opere compleam. Hoc vero totum idem valet ac si diceret: Non solummodo ad mandata tua recipienda idoneus existo, sed ea in quantum possum opere compleo. Per hoc autem quod [Col. 1285C] dicit se refrigeratum a vitiorum aestu sicut utrem, se habere innuit temperantiam. Per hoc vero quod se dicit non esse oblitum justificationes Domini, instantiam bene operandi se habere ostendit.

Ostensis meritis, ostendit necessitatem orandi, cum sic addit: Ideo, Domine, suspirans ad vitam aeternam dico, Quot sunt dies, etc., quia utile mihi est abbreviationem horum dierum orare, cum in magno periculo positus sim. Nam ut iniqui me devocarent a lege tua, narraverunt mihi fabulationes, id est vana verba et inutilia de saeculari felicitate expetenda. Quae cum falsa sint et infructuosa, nihil aliud quam fabulationes sunt dicenda. Narraverunt, inquam, mihi fabulosa verba, ad hoc scilicet, ut ea vera crederem et sacrosancta. Sed illae fabulationes non sunt [Col. 1285D] a me reputatae tales ut est lex tua, id est qualia sunt mandata tua. Omnia namque mandata tua veritas sunt, per emphasim, id est verissima sunt. Quod est dicere: Non sunt reputatae eorum fabulationes a me, qualia sunt mandata tua. Mandata enim tua reputavi verissima, fabulationes vero falsissimas. Quoniam ergo per fabulationes suas incorporare sibi me non potuerunt, ipsi iniqui persecuti sunt me tribulationibus corporis, ut saltem vi me deficere compellerent. Ideo igitur oro et obsecro te, Domine, ut cum hoc ad praesens esse nequeat, ut resolvar, et sim cum Christo, ad quod valde suspiro, saltem adjuves me, auxilio constantiae, ne in persecutionibus deficiam. Necesse est autem et dignum ut me adiuvari [Col. 1286A] orem, et ut adjuves. Quia paulo minus consummaverunt, etc., id est pene peregerunt in me quod incoeperunt, ponendo me a sublimitate sanctitatis meae in terra, id est in terrenis: in vitiis, scilicet. Quod est dicere: Ideo me necessarium est orare adjutorium tuum, quia tanta mihi infertur ab iniquis persecutio, quod pene hoc in me effecerunt ad quod intenderunt, ut me sibi conformarent in vitiis. Quia vero dixerat pene consummaverunt, ne videretur eis in aliquo consensisse, removet hoc sic: Persecuti sunt, inquam, me, et sic quod pene consummaverunt. Ego autem non dereliqui mandata tua, aliquo modo eis consentiendo, ideoque dignus sum adjutorio. Cum dicit pene consummaverunt, orandi necessitatem ostendit. Cum vero dicit: ego autem, [Col. 1286B] etc., meritum impetrandi praetendit. Quoniam ergo tanta est persecutio et non dereliqui mandata tua, vivifica me magis et magis in virtutibus, et hoc secundum misericordiam tuam, id est secundum respectum misericordiae tuae, et vivificatus, perseveranter custodiam testimonia oris tui, id est praecepta quae os tuum, Christus videlicet Filius tuus, custodiri instituit.

LAMECH, cor sive servus interpretatur. Quae ad hoc hujus clausulae versibus inscribitur, ut ex ea palam sit quatenus fideles hic agentes ad instructionem minorum servi Dei fidelissimi sunt, et vere cor habentes rationabile, cum affirment se justificationes Dei in aeternum non oblituros; et cur eas non obliviscentur plures causas ostendunt, et orant ut salventur [Col. 1286C] a Domino, ne ab his justificationibus deficiant. Congrue quidem servi Domini esse fideles et cor habere dicuntur, qui se sic firmiter et veraciter in praeceptis Domini perseveraturos promittunt. Illi namque neque servi Domini sunt, neque cor habere videntur, sed potius vecordes et insani dici possunt qui mandata Dei contemnunt.

491 In aeternum, Domine, verbum tuum permanet in coelo. In quatuor primis hujus clausulae versibus praeponit causas ad illud quod in quinto versu promittit, qui praelegendus est, et sic superioribus conjungendus. Dixi superius, Domine, quod non dereliqui mandata tua; de caetero quoque promitto quod usque in aeternum, id est, nullo tempore obliviscar justificationes tuas, id est praecepta tua, vel [Col. 1286D] non obliviscar justificationes tuas, tendens per ipsas in aeternum, id est in aeternitatem, et ea consideratione non obliviscar, quoniam, o Domine, verbum tuum, id est praeceptum tuum permanet in coelo in aeternum, id est permanet semper sine fine insuper coelestibus rationabilibus creaturis. Quod est dicere: Cum considerem coelestes spiritus sine fine praeceptum tuum observare, occasio mihi est ut et ego praecepta tua nunquam obliviscar, sed ea semper observem, et ideo quoque non obliviscar, quoniam considero quatenus veritas tua, id est praeceptum tuum verissimum, quod per emphasim veritas dicitur, permansit in generatione fidelium Veteris Testamenti. ab Abel justo usque ad tempus Christi. [Col. 1287A] Et eadem veritas tua permanet in generatione fidelium Novi Testamenti, a tempore Christi usque ad finem mundi. Posset quaeri, cum hoc sit quod ad eos auctor mendacii diabolus de coelo praecipitatus descenderit qui eos mendaces facere omnino grassatur, et cum hoc sit quod primo valde mobiles exstiterit, quomodo ad hoc pervenerunt ut sic firmi sint ut divina veritas permaneat in eis. Ad hoc igitur ostendendum respondet sic: Per hoc in generationem et generationem permanet veritas tua, quod tu per fidem et charitatem et spem fundasti, id est firmam fecisti, illam generationem et generationem terram tuam existentem. Quod est dicere: Cum prius mobilis esset ad modum maris, et ad omnem suggestionis impulsum facile cedens, tu fecisti eos [Col. 1287B] fundatos et firmos et immobiles ad modum terrae, quae pro gravitate sua elementum est immobile, vel fundasti eam sic ut esset terra tua fructifera. Vel sic: Fundasti illam generationem et generationem, prius terram, scilicet cum prius esset terrena, terrenis bonis inhiando fundasti eam in virtutibus, et sic fecisti spiritualem donis spiritualibus inhiantem. Fundasti, inquam, terram, et te fundante permanet in eis veritas tua, ideoque quod considero generationem et generationem verissimum praeceptum tuum non oblivisci, non obliviscar et ego. Fundasti, inquam, terram. Quae terra, te fundante, dies effecta est, clara videlicet in virtutibus et intellectu ad modum diei; et dies haec perseverat in claritate sua ut nunquam ab ea deficiat; et hoc ordinatione tua, [Col. 1287C] id est per ordinationem dispositionis tuae. Ut igitur et ego dies sim, et in claritate perseverem, non obliviscar mandata tua justa et verissima. Dico, Domine, quod mandatum tuum est in coelo, et in generatione et generatione; et cum sit in his omnibus aeterna memoria verbum, id est mandatum tuum, omnia haec serviunt tibi complendo praeceptum tuum; et quoniam haec omnia serviunt tibi, ut et ego tibi serviam non obliviscar in aeternum justa praecepta tua, sed ea semper complebo. Vel sic, ut sit ostensio a toto: Non est mirum si dies ordinatione tua perseverat, quoniam adeo potens es quod omnia, id est omnes creaturae, serviunt tibi, complendo praecepta tua.

[Col. 1287D] Ideo quoque non obliviscar justificationes tuas, id est praecepta tua, quia nisi ideo remansisset quod lex tua meditatio mea est, id est nisi ideo quia praecepta tua meditatus sum, quae et adhuc meditor, tunc quando iniqui persecuti sunt me, ut in superiori clausula est ostensum; forte, id est, stultitia et improvidentia mea periissem in morte animae in humilitate mea, id est in dejectione persecutionis meae. Quod est dicere: Ideo non obliviscar justificationes tuas, ne in persecutione peream deficiendo, sicut ego jam periissem, nisi ea in continua 492 meditatione habuissem. Et ideo insuper in aeternum non obliviscar justificationes tuas, quin eas pro posse meo compleam, quia jam vivificasti me existentem in ipsis, id est quia hoc jam est mihi magna justificatio, [Col. 1288A] quod in eis persisto. Quoniam ad perseverandum in his justificationibus per se non potest sufficere, orat Deum ut eum salvum faciat, ne ab his deficiat, sic: Non obliviscar, inquam, justificationes tuas, a quibus justificationibus ne ob aliquam persecutionem desistam et sic peream, oro, Domine, salvum me fac, dando mihi constantiam, et dignum est. Ego enim qui hoc expeto, tuus sum, et tibi soli subditus sum, non vitiis. Non possum enim duobus dominis servire, et in hoc apparet quod tuus sum, quoniam justificationes tuas tantum exquisivi, id est justa praecepta tua ex omnibus aliis rebus quaesivi, elegi et investigavi. Necesse est autem orare me ut salvum me facias, ne deficiendo peream. Me enim exspectaverunt peccatores, id est mihi diu insidiati sunt iniqui, [Col. 1288B] antonomastice peccatores, ut perderent me in anima, faciendo deficere a justificationibus tuis per assiduas persecutiones. Salvum me fac, inquam, ut perseverem in praeceptis tuis, quod ideo postulo quia intellexi testimonia tua, id est praecepta tua. Quod est dicere: Ideo tantopere oro hanc salutem adipisci ut perseverem in praeceptis tuis, quoniam intellexi quam tamen digna sunt in sui natura; et ideo etiam oro ut me salvum facias, in mandatis tuis perseverare faciendo, quia vidi finem omnis consummationis, id est vidi ratione mea ad quem finem deventurus est ille, qui in omnibus praeceptis tuis consummatus est. Quod est dicere: Ideo in mandatis tuis consummatus esse secundum perseverantiam expeto quia cognovi quod qui consummatus [Col. 1288C] est in omnibus praeceptis tuis, ad finem per hoc deveniet, id est ad aeternam beatitudinem, quae finis dicitur, eo quod ultra eam nihil fideles expetent, ad similitudinem viatoris, qui non ultra tendit postquam ad propositum itineris finem pervenit; et ideo quoque oro salvum me fieri perseverando in mandatis tuis, quia mandatum tuum omne latum est nimis, scilicet non videtur mihi angustum ac arduum et difficile ad peragendum ad modum angustae viae, quae difficilior est ad eundum, sed videtur mihi latum et jucundum, delectabile et facile ad peragendum: ad similitudinem latae et planae viae quae facilior est ad eundum. Unde Prosper:

Et tamen hi calles, quos mundi vana pavescunt,
   Quaedam magnificis aequora sunt animis.

[Col. 1288D] MEM viscera vel ex ipsis interpretatur. Unde per Mem, quae huic toti inscribitur clausulae, lex Dei designatur, quod fideles hic agentes ex ipsis intimis visceribus legem Dei diligunt intima charitate, quae per viscera intelligitur, eo quod interiora sint et in eis dilectio habeatur. Unde etiam »viscera misericordiae« (Luc. I, 78) dicuntur, et Deum totis visceribus diligere praecipimur. Ostendunt autem hic ipsi fideles, se nimis legem veterem diligere et in ea tota die meditari. Ostendunt quoque per illuminationem Novi Testamenti se in ea lege veteri sublimem intellectum supra omnes Judaeos habere, ut per hoc auditores instruant, neque legem veterem abjiciendam esse, sicut volunt Manichaei, neque [Col. 1289A] legem novam spernendam esse, ut asserunt Judaei.

Quomodo dilexi legem tuam, etc. Ac si dicat: Dixi, Domine, quod mandatum tuum, mandatum scilicet novae legis mihi nimis est latum, et jucundum et delectabile, quod pro certo valde dilexi. Non solum autem novam legem dilexi, quae mandatum dicitur antonomastice, sed etiam quomodo, id est inquantum dilexi, Domine, legem tuam veterem. Hoc autem cum nimio pondere admirative dictum, idem valet ac si diceret: Nimis et super quam possim dicere dilexi, Domine, legem tuam veterem 493 non eam repudiavi sicut Manichaei. Vel sic potest legi ut per aposiopesin aliquid subaudiatur: Non solum mandatum tuum novum dilexi, sed etiam [Col. 1289B] legem tuam veterem; et quomodo legem tuam, Domine, dilexi, tu ipse mihi testis es, qui omnia nosti; et in hoc patet quod eam dilexi et diligo, quod tota die, id est jugiter meditatio mea est, in ipsa lege intelligenda et complenda. Vel sic: Et adeo dilexi quod meditatio mea quam de hac lege habeo, non est in tenebris sicut meditatio Judaeorum, sed in tota die, id est in integra et clara cognitione. Quoniam ergo legem veterem dilexi, et tota die meditatio mea est, fecisti me prudentem in intellectu ipsius legis, et hoc super inimicos meos Judaeos qui mihi inimicantur, ideo quia legem spiritaliter intelligo. Quod est dicere: Fecisti me in ipsa lege prudentiorem quam Judaeos inimicos meos, et hoc fecisti [Col. 1289C] mandato tuo novae legis. Quod est dicere: Per novae legis illuminationem fecisti me prudenter intelligere veterem legem, quae umbra est novae legis. Et ideo fecisti me in lege sic prudentem, quia lex haec est mihi ductio in aeternum, id est in promissionem aeternitatis. Quod est dicere: Non intelligo superficietenus ex completione hujus legis promitti mihi temporalia ut Judaei, qui ad litteram tantum eam intelligunt, sed, intelligendo eam spiritualiter, intelligo mystice mihi per eam bona coelestia promitti. Quia dixerat indeterminate super inimicos meos prudentem me fecisti, determinat de quibus inimicis dicat cum sic addit: Super inimicos meos, inquam, prudentem me fecisti, non dico vero super gentiles, sed super omnes docentes me intellexi, id est majorem [Col. 1289D] intellectum habui in hac lege quam omnes Judaei, qui dicuntur decentes me, eo quod praesumptione quadam me doceant, putantes se magis me intelligere; vel dicuntur docentes me, eo quod ipsam legem ad litteram me doceant, sicut Hieronymus, egregius Hebraicae legis interpretator, a Judaeis ipsam legem ad litteram est edoctus [(460) 1Kb] . Intellexi, inquam, super omnes docentes me, et hoc inde contigit, quia meditatio mea est, hanc legem esse testimonia tua, id est quia meditatus sum in hac lege testimonia tua contineri, testimonium scilicet nativitatis Filii tui, passionis et resurrectionis, et salvationis humani generis et caeterorum actuum [Col. 1290A] tuorum, quod equidem Judaei noluerunt meditari, ideoque non sicut ego intellexerunt. Dico quod super omnes docentes me intellexi, et non solum super omnes docentes juniores qui minus periti sunt in lege, sed, ut majus quid dicam, super senes intellexi; scilicet, magis intellexi ipsam legem quam senes Judaei, qui doctiores sunt, et in doctrina legis jam insenuerunt. Inde vero contigit quod super senes intellexi, quia mandata tua, mandata scilicet novae legis quaesivi, et secundum intellectum et secundum operationem. Non enim plenarie vetus lex intelligeretur, nisi novae legis prius intellectus haberetur; vel mandata tua novae legis quaesivi, in veteri lege mystice intellecta.

Notandum quod, etsi superius dixerat mandato [Col. 1290B] tuo prudentem me fecisti, quia tamen non dixerat se mandata Dei quaesisse, non superflue apposuit quia mandata tua quaesivi. Ostendit autem per effectum quomodo dilexit legem sic: Dilexi, inquam, legem tuam, et sic dilexi quod sicut in ea constitutum est, ab omni via mala, id est ab omni via criminalis iniquitatis, per quam venitur ad mortem, prohibui pedes meos, id est affectiones meas; scilicet, cum ex fragilitate carnis affectiones meae pronae essent ad peccandum, vi rationis eas a peccatis prohibui. Quia vero non sufficit abstinere a malo, nisi fiat quod bonum est, sic etiam dilexi et diligo legem tuam, ut custodiam verba tua, id est ut opere compleam verba veteris legis tuae, quae praecipiunt bene operari, et sic etiam custodivi verba, id est [Col. 1290C] praecepta veteris legis quod aliquatenus a judiciis tuis, id est a praeceptis veteris legis, quae tu judicas esse complenda, non declinavi, 494 praetergrediendo ea ex negligentia. Hoc autem quod ea custodivi non ex viribus meis habui, sed ex gratia tua, quia tu, qui omnipotens es, posuisti, id est firmam et statutam mihi fecisti hanc legem tuam veterem, ne in aliquo criminaliter praetergrederer eam. Non declinavi, inquam, a judiciis, id est a mandatis tuis. Quoniam eloquia tua, id est mandata tua sunt quam dulcia, id est valde dulcia et delectabilia faucibus meis interioribus: dicitur a similitudine anima fauces habere, dum viribus rationis mandata Dei gustat, et in eis valde delectatur. Vel, quam dulcia [Col. 1290D] sunt faucibus meis exterioribus, id est faucibus corporis, scilicet dulce mihi est et jucundum ut corporeis faucibus loquendo ea aliis annuntiem. Quam dulcia, inquam, sunt eloquia tua faucibus meis exterioribus vel interioribus, et hoc super mel, quod dulce est ori meo exteriori. Quod est dicere: Dulciora sunt faucibus meis, quam mel ori meo. Dulcedo quippe mellis cito transit, eorum vero durabilis est. Quoniam igitur a mandatis tuis non declinavi et quam dulcia sunt faucibus meis, a mandatis tuis, mandatis scilicet legis veteris spiritaliter custoditis et dulcissimis existentibus, accidit quod intellexi magis et magis, id est promotiorem intellectum habui [Col. 1291A] in ipsis mandatis. Et propterea quod dulcia mihi sunt, et quia ab ipsis accidit quod intensius intellexi, odivi omnem viam iniquitatis, id est omnem iniquitatem criminalem, quae via est ad mortem. Quod est dicere: Quia dulcia mihi fuerunt praecepta tua, per quae datur intellectus, econtrario odibilia peccata reputavi, ex quibus ignorantia paratur.

NUN unicus vel pascua eorum interpretatur. Quae idcirco convenienter in initio versuum hujus clausulae ponitur, quoniam fidelium massa, quae superius ostendit se legem veterem dilexisse et observasse, et mandata legis novae quaesisse, hoc non sibi ascribens, se hoc habuisse ostendit per verbum Domini, per Christum, scilicet, unicum Filium Dei [Col. 1291B] naturalem, qui est spiritalis pascua eorum fidelium, quem hic orat ipsa fidelium massa, ut eam magis magisque vivificet, ne in humiliatione persecutionis deficiat. Orat quoque ut voluntaria oris sui beneplacita faciat, et praetendit causas quibus, quod orat, adipiscatur. Hoc autem ea intentione fit ut auditores instruat illud quod boni habent, non sibi sed Domino debere ascribere; quem etiam, ne in persecutionibus deficiant, debent ut eos vivificet orare.

Lucerna pedibus meis, etc. Quod sic cum superioribus conjungitur: Dixi, Domine, quod dilexi legem tuam, et mandata tua quaesivi, et ab omni via mala prohibui pedes meos, et a judiciis tuis non declinavi. Haec autem omnia ex te habui, non ex me, Verbum [Col. 1291C] enim tuum fuit lucerna pedibus meis interioribus, id est Filius tuus fuit illuminatio affectionibus meis; scilicet Dominus Jesus fuit mihi illuminatio, scilicet illuminavit primas affectiones meas. Quod est dicere: Illas primas affectiones liberi arbitrii mei quas habui ut legem tuam diligerem et observarem, illuminavit unicus Filius tuus auxilio gratiae tuae, ut non deficerent, sed de die in diem crescerent. Et ipsas etiam mihi dedit. Per me enim insufficiens essem eas habere; et idem Verbum tuum, Dominus Jesus, fuit lumen semitis meis, id est fuit illuminatio incessibus meis, qui per semitas accipiuntur, eo quod per semitas fiat incessus. Quod est dicere: Non solum illuminavit primas affectiones [Col. 1291D] meas auxilio gratiae suae, sed etiam quod per dilectionem et observationem legis post incessi, hoc fuit auxilio illuminationis suae. Lucerna vero non hic accipitur pro vase lucis ut accipi solet; sed pro parva luce. Quod ex Hebraica translatione patet, ubi habetur, candela pedibus meis. Dicitur quidem Dominus Jesus lucerna, non ideo quod in natura sui semper magnum lumen non sit, sed eo respectu quod imprimis accedentes ad fidem minus illuminat, lucerna 495 dicitur; secundum hoc vero quod eos qui jam promoti sunt, magis illuminat, magnum lumen dicitur, juxta illud Joannis: »Erat lux vera (Joan. I, 9),« etc., et idem alibi: »Ego sum lux mundi (Joan. VIII, 12).« Quod dicit lucerna pedibus meis, a similitudine dicitur hominis qui in tenebris [Col. 1292A] est, cui aliquis lumen pedibus praetendit, ut videat quo pedes ponere debeat, ne male incedens cadat aut offendat. Quoniam ergo verbum fuit lucerna pedibus meis et lumen semitis meis, juravi et statui, id est jurejurando statui, scilicet firmiter et immutabiliter disposui apud me custodire judicia justitiae tuae, id est justa judicia tua, praecepta videlicet tua, quae tu judicas esse complenda, et quae justa sunt. Non possem quippe firmiter hoc disponere, nisi verbo tuo illuminante me. Quod dicit juravi et statui, positum est ab illius similitudine qui illud firmiter disponit quod cum jurejurando statuit. Cum autem hoc juravi et statui, non inde aliquatenus superbivi, sed humiliatus sum usquequaque, id est humilis mansi omnino, neque hoc mihi ascribendo, quod [Col. 1292B] juravi et statui, neque aliquem inferiorem in sanctitate ea occasione spernens, et hoc merito meo. Quod videlicet humiliatus sum, vivifica me secundum verbum, id est vivifica me interius ea vivificatione quae fit secundum verbum tuum, id est per Filium tuum Dominum Jesum, vivifica videlicet in virtutibus ut perseverem in hoc quod juravi. Vel sic: Quia juravi et statui custodire justa judicia tua, et sicut juravi custodivi, humiliatus sum usquequaque, id est afflictus sum omnino corporis tormentis ab impiis qui me a custodia mandatorum tuorum retrahere nituntur. Et quia pro te humiliatus sum, oro vivifica me in futuro secundum verbum tuum id est vivifica me secundum vivificationem verbi tui, id est ad similitudinem vivificationis Filii tui. Quod est dicere: Sicut Dominum Jesum [Col. 1292C] Filium tuum aeterna vita, secundum carnem, vivificasti, quia se humiliavit tibi usque ad mortem obediens (Phil. II, 8), ita et me quoque vivifica, eo quod pro te fuerim humiliatus. Et non solum oro vivificari, sed insuper oro voluntaria oris mei beneplacita tibi fac, Domine, id est praedicationes quas de te aliis voluntarie ore meo facio, fac tibi beneplacitas: scilicet, fac gratia tua ut eas cum discretione faciam; et sic tibi beneplaceant, aliter enim non placerent. Et ut tibi beneplacita sint voluntaria oris mei, doce me judicia tua, id est fac me cognoscere, illuminatione gratiae tuae, quomodo judices esse praedicandum nobilibus, et quomodo ignobilibus, et quomodo brutis, et quomodo sapientibus. [Col. 1292D] Vel sic: Voluntaria, inquam, oris mei beneplacentia fac. Et si propter has praedicationes persecutiones mihi occurrerint, doce me judicia tua esse, id est doce me illas judicia tua esse, id est judicio tuo eas accidere, ut per eas magis justificer.

Dignum est autem ut me vivifices, ut voluntaria oris mei beneplacita tibi facias, et judicia tua me doceas, quia anima mea semper est in manibus meis, id est in defensionibus meis, quae per manus denotantur, eo quod manibus fiat contra hostem defensio. Quod est dicere: Non permisi animam meam ab inimicis meis incorporando superari, sed per virtutes eis viriliter resistendo, eam defendi, a similitudine strenui militis, qui arma, quae tenet in manibus, hostibus non permittit, sed ab hostibus ea defendit. [Col. 1293A] Et hoc modo quidem anima mea in manibus meis est, quia legem tuam non sum oblitus. Quod est dicere: Legem tuam observavi, et sic me ab eis defendi. Diceret aliquis: Fueruntne aliqui, qui cogerent te legem oblivisci? Ad quod sic respondet: Utique. Peccatores enim, id est haeretici et infideles et falsi Christiani, posuerunt mihi laqueum, id est deceptionem minarum et blanditiarum et argumentationum falsarum, ut me a mandatis tuis retraherent: et ego tamen non erravi, recedendo a mandatis tuis. Hoc quod dicit a mandatis tuis non erravi, idem videtur esse 496 quod superius dixit: Legem tuam non sum oblitus. Sed idcirco repetitum est, quia dixerat: Posuerunt peccatores laqueum mihi. Sive, ut non sit repetitio, per mandata nova lex accipitur, [Col. 1293B] et per legem vetus lex, ut in superiori clausula, quam utramque fideles custodiunt, et a qua utraque eos peccatores retrahere intendunt. Non erravi, inquam, a mandatis tuis, sed haereditate acquisivi testimonia tua, id est haereditario jure acquisivi mandata tua. Quod est dicere: Sic firmiter mihi acquisivi per auxilium gratiae tuae mandata tua, diligenter investigando ea, quod ita ea teneo quasi jure haereditario, ut nullus ea mihi facile posset auferre, sicut haereditas haud facile per jus auferri potest. Ideo vero non erravi a mandatis tuis, et haereditate ea acquisivi, quia per emphasim exsultatio cordis mei sunt. Quod est dicere: Exsultat valde cor meum in mandatis tuis acquisitis et custoditis. [Col. 1293C] Cum autem non erraverim, et mandata tua acquisiverim, non inde superbivi, sed inclinavi, id est humiliavi cor meum ad faciendas, id est ad reputandas esse tuas has justificationes. Quod est dicere: Sic me humiliavi ut tuum facerem et ex te esse reputarem, non ex viribus meis, hoc quod justificatus sum, persistendo in mandatis tuis. Vel sic: Inclinavi, id est humiliavi cor meum, et hoc ad faciendas justificationes tuas, id est ad complenda magis et magis mandata tua. Quod est dicere: Ideo me humiliavi ut per hoc meritum me adjuves intensius ad complenda praecepta tua. Non enim superbos adjuvas, sed humiles. Et inclinavi etiam cor meum propter retributionem tendentem in aeternum, id est propter retributionem aeternae vitae adipiscendam. Vel [Col. 1293D] sic legitur in aeternum. Inclinavi cor meum ad faciendas usque in aeternum, id est semper, justificationes tuas; et hoc propter retributionem aeternam adipiscendam; hoc non mutatur.

SAMECH audi, sive firmamentum interpretatur. Quae nimirum congrue clausulae decimae quintae cunctis versibus inscribitur, ut sit quasi exhortatio ad lectorem, quatenus ea quae in hac clausula habentur, et superficietenus intellecta legi novae videntur adversa, non perfunctorie et transeunter audienda, sed attento auditu mentis et firmamento rationis. Est autem tale ac si sic plane diceret: Tu quicunque legens hoc quod dico: Iniquos odio habui, et legem tuam dilexi, etc., quaedam quae hic pono quae videntur legi novae contraria, nisi bene [Col. 1294A] intelligantur, audi haec non negligenter, sed cum summa diligentia, et habeto in eis investigandis firmamentum rationis. Si enim attente fuerint audita, et diligenter et ratione firma perscrutata, legi novae nullatenus erunt contraria. In hac clausula ostendunt fideles se iniquos odio habere, et legem Dei diligere, et ad hoc Deum adjutorem et susceptorem habere. Et est notandum quod eos odio habent in hoc quod mali, non in hoc quod creatura Dei sunt. Adhortantur etiam iniquos, ut desistant a lege Dei eos devocare, quod est ipsis impiis causa damnationis. Orant autem ut a Domino suscipiantur et adjuventur, et ut carnes suae timore Dei configantur, addendo causas quare orandum sit. Hoc autem ea intentione faciunt, ut auditores ad haec eadem omnia [Col. 1294B] instruant.

Iniquos odio habui, etc. Quod superioribus sic jungitur: Dixi quod peccatores posuerunt laqueum deceptionis. Ideo igitur iniquos, id est ipsos peccatores, odio habui, non secundum hoc quod creatura sunt, sed secundum quod mali. Et dixi quoniam a mandatis tuis non erravi. Et hoc ideo quia legem tuam dilexi omni affectione mentis. Vel sic: Iniquos, inquam, odio habui; et sic tamen quod illos odio habendo, legem tuam novam dilexi. Ac si diceret: Cum lex tua nova jubeat inimicos diligi, non tamen eam in odio iniquorum violavi. Dilexi enim eos secundum creaturam, odio vero habui secundum 497 malitiam. Unde Prosper: »Recte in malis odimus malitiam, et diligimus creaturam.« Ad odiendum [Col. 1294C] autem iniquos et legem tuam diligendam, adjutor et susceptor meus es tu. Praeposterus ordo. Ac si dicat: Tu es susceptor meus, id est medicus et curator meus, scilicet, cum prius debilis existens, iniquos odio sic non habuerim, et legem tuam non dilexerim, manendo nempe aliquantulum eis conformis, tu qui cuncta potes susceptor meus factus es, curando me de hac debilitate, ne eos inquantum mali sunt diligerem, et ne legem tuam negligerem, et tu es adjutor meus ad bene operandum, et ipsam legem custodiendum. Et quoniam adjutor es, et susceptor, ego promovens me in verbum tuum, id est in praeceptum tuum complendum, per ipsius verbi completionem, speravi remunerationem in futuro, super [Col. 1294D] quam dici possit aut intelligi. Vel supersperavi, id est magis et magis speravi heri quod multum, et hodie magis. Vel sic: Extendens me consideratione mentis in verbum tuum, id est in promissum tuum, supersperavi in ipso promisso remunerationem. Quod est dicere: Exspecto remunerari, secundum quod tu promisisti. Supersperavi eodem modo hic exponitur, ut in sententia superiori. Facit autem apostropham ad ipsos iniquos sic: Quandoquidem, o iniqui, vos odio habui, et adhuc habeo, et legem Dei dilexi, et adhuc diligo, et Dominus est susceptor meus et adjutor meus, declinate a me, maligni, scilicet, vos iniqui maligne agentes, et in vos peccando, et in me devocare nitendo, desistite a me, id est ad hoc ut me ultra devocare nitamini, quod pro [Col. 1295A] certo frustra est, et vobis occasio justae damnationis. Vos, inquam, declinate a malo proposito vestro, et ego non desistens a meo proposito bono, scrutabor perseveranter cum operatione mandata Dei mei, mandata scilicet illius qui est Deus meus, Creator meus, cujus mandata scrutanda sunt, non negligenda. Facit etiam apostropham ad Deum orando sic: Ut mandata tua scrutari valeam intense, suscipe, Domine, id est esto susceptor meus, medicus, scilicet et curator, ut sanes me ab omni debilitate mentis, dando facultatem bene operandi. Suscipe me, inquam, et hoc fac secundum eloquium tuum, id est secundum promissum tuum, scilicet sicut promisisti quod fidelibus tuis patrocinareris semper, dicens: »Ecce ego vobiscum sum omnibus diebus [Col. 1295B] usque ad consummationem saeculi (Matth. XXVIII, 20).« Et alibi: »Non vos relinquam orphanos (Joan. XIV, 18).« Suscipe, inquam, et si susciperis hic, vivam secundum eloquium tuum, et in futuro aeterna vita; et sic non confundus me, id est non permittas confundi me alienatum ab exspectatione mea, id est a vita aeterna quam exspecto. Maxima namque esset mihi confusio, si quod exspecto tanto desiderio, tandem non attingerem. Vel sic: Suscipe me, Domine, id est patrocinare mihi, instituendo me, secundum eloquium tuum, id est secundum praeceptum tuum. Quod est dicere: Sic mihi patrocinare ut facias me mandatum tuum observare; et, te suscipiente me, vivam in ipso eloquio, id est complebo ipsum eloquium, quod erit mihi vita. Non enim viverem [Col. 1295C] nisi te suscipiente; et sic suscipiente te, et vivente me, non confundas me, id est non permittas confundi me, alienatum ab exspectatione mea. Exspecto enim a te suscipi, et sic vivere secundum promotionem et perseverantiam: et si hoc non adipiscerer, et confunderer, id est erubescerem inde apud me et contristarer.

Quia dicendo suscipe me, solam gratiam Dei denotaverat, denotat quoque liberum arbitrium, cum sic addit, dixi: Suscipe. Non autem sic oro suscipi ut piger sim, et ex me nil agam. Sed adjuva me, Domine, id est cum ego ex libero arbitrio per me nitar, tu, adjuva ipsum liberum arbitrium ex gratia, id est cooperare mecum; et te adjuvante salvus ero, [Col. 1295D] perseverando in praecepto tuo; vel salvus ero in futuro aeterna salvatione. Et si adjuveris hoc quod justificatus ero, in praeceptis tuis persistendo, non mihi ascribam: semper meditabor in his justificationibus tuis reputatis, scilicet in hoc meditabor 498 semper, ut has justificationes non mihi ascribam, sed tuas esse reputem. Ideo vero oro tantopere suscipi et adjuvari a te, ad perseverandum in justitiis tuis, quia sprevisti, id est spernes discedentes a justitiis tuis, id est a justis praeceptis tuis. Quod est dicere: Ideo oro in praeceptis tuis justis perseverare, ne me spernas, sicut discedentes a justis praeceptis tuis spernes, et hic excaecando, et in futuro juste puniendo. Et merito quidem eos spernes, quia injusta est cogitatio eorum. Cum quidam cogitent Deum [Col. 1296A] res humanas non curare, quidam vero cogitent Dei misericordiam omnia omnibus, etsi non poeniteant, indulgere, quidam autem bonum esse cogitent a praeceptis Dei discedere. Ne quis ergo putaret illos tantum esse discedentes a justitiis Domini, qui sunt vel Judaei, vel gentiles, vel haeretici, Christianos autem falsos et peccantes criminaliter putaret non discedentes, ostendit omnes peccantes criminaliter esse praevaricantes, sic: Spernes, inquam, omnes a justitiis tuis discedentes. Ne quis autem Christianus nomine criminaliter peccans in hoc se palpet ut se praevaricatorem esse non reputet, certum omnibus sit quod praevaricantes esse reputavi omnes peccatores terrae, id est omnes peccantes criminaliter, qui cum imi sint in vitiis et sordidi, terra dicuntur, [Col. 1296B] non coeli: reputavi ego et reputo esse praevaricantes justa praecepta tua, id est transgredientes. Idem autem est discedere a praeceptis Dei et ea praevaricari. Ideo ergo quia spernentur a te omnes a justitiis tuis discedentes, ne et ego spernar non discessi a justitiis tuis, sed dilexi testimonia tua, id est praecepta tua, non spernendo ea. Ut autem ea intensius diligam, confige timore tuo casto carnes meas, id est immitte timorem tuum castum carnibus meis, per quem eas configas, id est ita tibi conjungas et subjicias, ut a te nequeant avelli per aliquas suggestiones, a similitudine illius, qui, parieti vel ligno cuilibet affixus, sese movere non potest. Non ideo dicit confige timore tuo carnes meas, quod caro timere valeat, cum timor omnis sit in anima. Sed [Col. 1296C] idem est ac si sic dicat: Cum anima mea tibi confixa sit secundum vim rationabilem, ne a te secundum carnales sensualitates dissideat, confige timore tuo carnes meas, id est carnales sensualitates meas. Quod est dicere: Confige timore tuo animam meam, secundum carnales sensualitates meas, id est sic tibi animam meam conjunge et subde ut secundum nullam carnalem sensualitatem tibi repugnet, scilicet ut te visu, vel auditu, vel quolibet alio corporis sensu criminaliter non offendat. Ideo vero oro configi timore tuo carnales sensualitates meas; a judiciis enim tuis timui excidere, id est quia timui et adhuc timeo per carnales sensualitates meas excidere a mandatis tuis, id est a custodia mandatorum tuorum.

[Col. 1296D] AIN oculus interpretatur. Per cujus inscriptionem innuitur quod fideles hic agentes oculum habent rectae rationis, sicut in principio clausulae patet, in quo ipsi fideles dicunt se judicium et justitiam fecisse. Qui etiam post modum in hoc eadem clausula orant ut Deus eis hunc oculum conservet, suscipiendo eos in bonum, ne Judaeis eis calumniantibus conformati excaecentur. Adjungunt quoque causas plures, quibus adipiscantur quod orant. Haec autem omnia ea intentione dicunt ut auditores ad hunc eumdem oculum habendum, et postquam habuerint, ne amittant, ad orandum invitent.

Feci judicium et justitiam, etc. Quod ita cum superioribus adaptatur: Dixi, Domine, quod dilexi [Col. 1297A] testimonia tua, et cum ea dilexerim, feci in me judicium ipsorum testimoniorum, id est inspexi oculo rationis meae, et dijudicavi quomodo praecepta tua sint intelligenda et observanda. Et facto judicio, feci justitiam eorumdem testimoniorum, id est juste intellexi et opere complevi 499 praecepta tua. Judicium quippe dicitur ipsa prima deliberatio intelligendi et bene operandi. Justitia vero ipsa exsecutio. Propter hoc ergo meritum, quia judicium et justitiam feci, oro, Domine, non tradas me, id est non permittas me tradi secundum conformitatem calumniantibus me Judaeis, id est mihi injuste et irrationabiliter adversantibus. Quod est dicere: Judaei mihi calumniantur, convertendo bonum in malum, hoc scilicet quod legem [Col. 1297B] veterem spiritaliter intelligo, et quod Dominum Jesum verum Deum esse non ambigo. Quare oro, Domine, ne, propter hanc calumniam, tradar in eorum conformitatem, ut oculum rationis meae amittam. Calumnia est injusta adversatio proprie. Ut autem non tradar calumniantibus in conformitatem suscipe servum tuum, id est patrocinare mihi auxilio misericordiae tuae cum servus tuus sim. Suscipe me, inquam, dirigendo secundum promotionem et secundum perseverantiam in bonum, id est de bono opere in melius. Oro etiam pro superbis Judaeis, qui tibi nolunt humiliter subjici: et in superbia obstinati calumniantur me, ut ulterius non calumnientur me superbi; quae calumnia est occasio mortis. Quod est dicere: Desistant ab hac mortifera [Col. 1297C] calumnia et mihi adhaereant. Quoniam oraverat suscipi in bonum, meritum praetendit quo adipiscatur quod orat, et post repetit eamdem orationem aliis verbis, cum dicit: Fac cum servo, etc. Quod sic adaptatur: Feci, inquam, judicium et justitiam. Et sic feci haec intense quod oculi mei interiores, id est intentiones meae defecerunt ab omnibus curis saecularibus, tendentes in salutare tuum, id est in legem tuam, quae salutaris est complentibus eam, et tendentes in eloquium justitiae tuae, id est in legem tuam justam. Salutare et eloquium justitiae idem designant, legem scilicet; sed per has voces in eadem lege diversa notantur, scilicet et quod salutaris est, et quod justa et eo magis amplectenda. [Col. 1297D] Quod est ac si dicat: Ab omni saeculari negotio defeci; et in legem tuam salutarem et justam omnes affectiones meas direxi. Quoniam igitur oculi mei defecerunt in salutare tuum: oro, Domine, fac cum me servo tuo secundum misericordiam tuam. Cum dicit, fac cum servo, liberum arbitrium denotat. Ac si diceret: Ego inquantum valeo, per liberum arbitrium in lege tua bene operor. Caeterum quia per me sum insufficiens, fac secundum misericordiam, id est secundum auxilium misericordiae, cooperando cum me, servo tuo. Quod est dicere: Sicut misericordia tua larga est, ita quoque mecum large cooperare. Et cum mecum feceris, doce me justificationes istas esse tuas. Quod est dicere: Cum mecum cooperando in lege tua me justificaveris, [Col. 1298A] fac me non hoc mihi ascribere; sed doce me interiori illuminatione has justificationes tuas esse, non ex me. Non solum autem oro ut facias cum servo tuo secundum cooperationem, sed ut magis idoneus sim cum quo coopereris, da mihi intellectum intensius ut magis sciam, id est intelligam testimonia, id est praecepta tua; scilicet ut sciam quomodo praecepta tua intelligenda sint et exsequenda. Dignum est autem ut des mihi intellectum, quia ego servus tuus sum, non vitii cujuslibet, tibi in omnibus obediens. Ideo etiam dare mihi debes intellectum quia, o Domine, tempus est jam opportunum hoc faciendi, scilicet intellectum mihi dandi. Nam calumniantes me Judaei, dissipaverunt, id est destruxerunt, quantum ad ipsos, legem tuam veterem, spiritualem [Col. 1298B] intellectum abjiciendo, et eam moraliter non observando, et volunt me trahere in errorem suum. Ideoque necessarium est me intellectum habere, ut eorum errorem possim effugere. Idcirco etiam debes intellectum mihi dare, quoniam ideo, ut promererer intellectum mandatorum tuorum, dilexi ego mandata 500 tua super aurum et topazion, id est plus quam omnes saeculares divitias, quae per has duas res pretiosas intelliguntur. Per aurum, scilicet quod est omni alio metallo carius; et per topazion, qui est lapis pretiosissimus. Topazius enim quo rarior est, eo est pretiosior. Et ideo quoque debes intellectum mihi dare, quia propterea ut intellectum promererer, dirigebar ego jam dudum, id est promovebar ad omnia mandata tua complenda. [Col. 1298C] Et propterea etiam ut hunc intellectum adipisci possem, odio habui omnem viam iniquam, id est omnem criminalem operationem, quae via est ad mortem. »Non enim (ut Salomon asserit) in malevolam animam introibit sapientia: nec habitabit in corpore subdito peccatis (Sap. I, 4).«

PHE erravit interpretatur. Qua idcirco convenienter hujus clausulae cunctis versibus inscribitur, quoniam fidelium collectio quae hic agit, ostendendo esse mirabilia testimonia Dei, testimonia scilicet legis veteris, et ostendendo animam suam ea scrutatam esse per novam legem, quae est declaratio ipsius legis veteris, et orando ut Deus sibi det intellectum et operationem ipsorum testimoniorum, [Col. 1298D] et ut Deus eam redimat a calumniis Judaeorum, ne eis cedat, pro quibus etiam se flesse nimis asserit, quia non custodierunt legem Domini, hoc ea intentione dicit ut innuat quod populus Judaeorum diu jam erravit, et adhuc errat; qui, haec testimonia cum obscura sint et mirabilia, per novae legis susceptionem non scrutatur; sed potius ad solam litteram intelligendo, eos qui scrutantur, inquantum potest, calumniatur. Et ut etiam auditores ab hoc errore devocet, et ad scrutanda per novam legem haec testimonia invitet.

Mirabilia testimonia tua, etc. Quod ita conjungitur superioribus: Oravi, Domine, dari mihi intellectum ut sciam intelligere tua testimonia, scilicet legis veteris. Quem intellectum idcirco oro [Col. 1299A] assequi, quoniam, o Domine, mirabilia testimonia tua, id est instituta veteris legis, ad litteram considerata, mirabilia esse videntur, id est stupenda. Stupendum enim est valde, si ad litteram intueamur, cur quaedam sacrificia cremari extra castra jussisti, et cur omnes Judaeos instituisti circumcidi, et caetera multa, quae in lege veteri praecepisti. Idcirco ergo necesse est ut orem intellectum adipisci, ut sic haec testimonia intelligam. Ne vero segnis videretur in his testimoniis scrutandis et per hoc non mereretur intellectum obtinere, addit: Ideo quia mirabilia sunt testimonia tua, scrutata est ea anima mea, id est ratio mea diligenter investigavit haec testimonia. Haec autem testimonia scrutatus sum per novam legem susceptam, per fidem et intellectum; [Col. 1299B] quae est declaratio sermonum tuorum, id est quae declarat et manifestat sermones veteris legis obscuros. Declaratio enim sermonum tuorum illuminat, et intellectum dat parvulis. Quod est dicere: Ideo per novam legem haec testimonia scrutatus sum ut per eam illuminarer in his testimoniis. Ipsa enim existens declaratio sermonum tuorum illuminat eos qui sunt parvuli spiritu, id est humiles, non superbi ut Judaei. Et hoc modo illuminat, quod dat ipsis parvulis intellectum spiritalem, juxta illud Dominicum: »Abscondisti haec a sapientibus, et revelasti ea parvulis (Luc. X, 21).« Quia vero per legem novam vetus declaratur, ex his prophetae dictis colligitur: »Verbum,« inquit, »consummans et abbrevians in aequitate, faciet Dominus [Col. 1299C] super terram (Isa. X, 22; Rom. IX, 28).« Ut autem haec testimonia per novam legem diligentius scrutari possem, os meum aperui; id est os cordis dilatavi per fidem, non angustavi per infidelitatem; et ore aperto attraxi spiritum, id est ad me traxi Spiritum sanctum, scilicet amplexus sum Spiritum sanctum, quem nullus obtinere potest, si cordis os claudat, ut Judaei. Bene quidem dicit attraxi. Sanctus enim Spiritus, quantum 501 ad suam misericordiam praesto est omnes illustrare. Quem quidem sibi attrahit, quisquis per fidem et intimam dilectionem et caeteras virtutes incedens, ingressum animae suae per vitia illi non claudit. Quia ponit attraxi spiritum, a similitudine dictum [Col. 1299D] est exaestuantis: qui, si in aerem clementiorem et suavem devenerit, os aperit; et ipsum aerem, ut ab eo refrigeretur, sibi attrahit. Ita fidelis quisque, si fervore suggestionum illicitarum exaestuet, os animae, sicut dictum est, aperiendo, Spiritum sanctum sibi attrahere debet.

Quia autem dicit os animae aperui, nihil plus est quam animam ad recipiendum Spiritum sanctum praeparavi; sed a similitudine exaestuantis dicitur, qui, ceu jam dictum est, os ad aerem attrahendum aperit. Per hoc autem Spiritum sanctum attrahere merui, quia mandata tua, id est novae legis quae desiderabam complere, non ea repuli, sicut Judaei increduli. Nullus quippe Spiritum sanctum sibi potest attrahere, nisi desideret et amplectatur praecepta [Col. 1300A] legis novae. Os, inquam, aperui, dicens: Aspice in me, id est in interiorem partem mei, videlicet in animam aspectu illuminationis, a similitudine solis, qui quem aspicit illuminat. Et miserere mei, id est et sic dico, ut me aspicias, ut mei miserearis, scilicet ex misericordia me aspice, quia non sufficiunt merita mea ad hoc obtinendum. Quod est dicere: Cum sis Sol justitiae, omnes quos vis illuminans intellectu, per aspectum misericordiae, oro me quoque misericorditer aspice, ut me illumines intellectu. Aspice, inquam, et hoc fac secundum judicium diligentium nomen tuum. Quod est dicere: Ad eum modum me aspice ad quem modum judicas diligentes nomen tuum aspiciendos esse. Ac si dicat: Cum judices et disponas diligentes nomen tuum aspiciendos [Col. 1300B] esse, oro etiam ut me aspicias, qui non repello nomen tuum, quod est Dominus, ut Judaei durae cervicis et inobedientes, sed ego diligo illud omni affectione et obedientia amplector. Non solum autem oro ut me aspicias secundum illuminationem intellectus, sed etiam oro, Domine, gressus meos interiores, id est affectiones meas dirige secundum eloquium tuum, id est directas fac ad bene operandum, secundum praeceptum tuum. Quod est dicere: Non solum oro ut testimonia tua intelligam, sed ut ad hoc dirigar ut ea intellecta opere compleam. Et sic ut non dominetur mei injustitia omnis, id est per omnes sui partes accepta. Quod est dicere: Et sic a te dirigar ut nulla pars injustitiae, quae mihi dominetur, in me remaneat. Est autem quaedam injustitia, [Col. 1300C] nulla Dei mandata opere complere. Alia vero injustitia, cum pars eorum completur, pars negligenter omittitur. Ut autem gressus mei dirigantur, nulla injustitia mihi dominetur; redime me, id est pretio mortis Domini Jesu libera me a calumniis hominum, Judaeorum scilicet, quis impliciter homines sunt, animales non spiritales. Quod est dicere: Judaei homines animales et increduli me calumniantur, id est mihi adversantur, bonum intellectum et opus meum convertendo in malum: a quorum calumniis me libera, ne per eas deficiam. Et redemptus custodiam mandata tua, ea opere complendo; quae aliter non complerem. Determinat autem quomodo oret in se aspici, cum superius dixerit: Aspice in me. Oravi [Col. 1300D] aspice in me, et hoc modo quidem aspice: Faciem videlicet tuam illumina super servum tuum, id est illuminationem faciei tuae pone in superiori parte servi tui, mei scilicet, id est in anima. Quod est dicere: Da mihi illuminationem Filii tui, ut me in anima illuminet intellectu; qui facies tua dicitur, eo quod per eum visibilem factum ab omnibus cognosceris, cum invisibilis sis, sicut per faciem totus homo cognoscitur. Et per illuminationem faciei tuae doce me justificationes tuas, id est justa praecepta tua doce me, 502 et secundum scientiam et secundum operationem. Vel doce me justificationes esse tuas, id est hoc quod quis justificatur in praeceptis tuis, ex te non ex se justificatur. Vel sic versus iste continuatur ut sententia non mutetur: Ut redimar a [Col. 1301A] calumniis hominum, faciem tuam illumina, etc. Vel sic continuatur: Oravi, aspice, oro quoque faciem tuam illumina, etc. Ne vero videretur pro contemptu et depressione Judaeorum et pro sui elatione superiora dixisse, ostendit se de ipsorum errore valde condoluisse, sic: Hoc quod dixi, Domine, anima mea scrutata est testimonia tua, et os meum aperui, quod Judaei non fecerunt, et quod oravi redime me a calumniis Judaeorum, non dixi ad eorum depressionem, et mei elationem: cum eorum errori adeo compassus sim, quod oculi mei exteriores deduxerunt, id est foras miserunt exitus aquarum, id est magnam copiam lacrymarum. Quod est dicere: Valde flevi pro eis, quia non custodierunt legem tuam, nolendo eam intelligere spiritaliter. Exitus [Col. 1301B] aquarum ponitur pro copia lacrymarum, eo quod usualiter dicere solemus exitus aquarum ubi aquae large de fontibus exeuntes redundant.

SADE justitia sive consolatio interpretatur. Competenter igitur hujus clausulae versuum est initium, in qua fideles Deum justum esse ostendunt, cum eis justitiam suam dederit, scilicet testimonia veteris legis, quae causa est eis justificationis. De qua adipiscenda in superiori clausa oraverunt. Ostendunt quoque eis datam novam legem, quam nimis custodiunt, adeo ut etiam inimicos diligant, pro quorum errore, dolore tabescunt. Dicunt etiam quod licet ab inimicis contempti sint et tribulationes et angustias passi sint, tamen non ideo novam neque veterem legem obliti [Col. 1301C] sunt, quia ipsae sunt justitia et veritas et aequitas, deducentes completores suos in aeternum. Cum autem judicant sibi legem utramque et secundum intellectum et secundum operationem datam esse, consolationem sese maximam in hoc ostendunt adeptos fuisse. Multum enim est in conscientia consolatus qui boni intellectus et bonae operationis est conscius. Hoc autem ea intentione referunt ut exemplo sui auditores invitent ad hanc eamdem consolationem, per intellectum et operationem utriusque legis inquirendam.

Justus es, Domine, etc. Secundus hujus clausulae versus sic prius legitur, et superioribus conjungitur: Oravi, Domine, aspice in me, et gressus meos dirige, redime, me a calumniis hominum, et faciem tuam [Col. 1301D] illumina super servum tuum, et ecce impetravi quod oravi. Nam tu mandasti justitiam testimonia tua, id est solo mandato voluntatis tuae dedisti justitiam mihi, scilicet testimonia tua, id est dedisti mihi solo velle tuo praecepta tua veteris legis, et secundum intellectum et secundum operationem; quae per emphasim dicuntur justitia, eo quod justa nimis sunt et homines justificantia. Cum dicit mandasti, magnam esse Dei potentiam innuit, qui solo mandato voluntatis suae dat praeceptorum suorum intellectum et operationem. Mandasti, inquam, testimonia tua vetera. Et etiam mandasti mihi veritatem tuam nimis, id est nimiam veritatem tuam, scilicet novam legem, quae per emphasim dicitur nimia veritas, eo quod valde vera sit, id est justa, nihil praecipiens nisi quod verum sit et justum. [Col. 1302A] Vel ideo quod vera sit in promissione beatitudinis aeternae. Vel sic: Mandasti mihi nimis, id est solo mandato voluntatis tuae dedisti mihi valde, et secundum intellectum et secundum operationem, veritatem tuam, id est legem novam. Quod est dicere: Fecisti me valde intelligere et complere verissimam legem tuam novam. Per hoc autem quod mihi mandasti justitiam et veritatem, 503 apparet quia justus es, Domine, in natura et non solum justus in natura sed et rectum est judicium tuum, id est rectum est quidquid judicas dare et disponis. Mandasti, inquam, mihi veram legem tuam ad intelligendum et opere complendum. Inde vero comprobari potest me novam legem valde complere quia, cum ipsa jubeat inimicos diligere, ego in tantum diligo eos, quod zelus meus, [Col. 1302B] id est nimius amor meus quem habeo erga ipsos, fecit me tabescere, id est magno angore deficere in anima pro ipsis, quia inimici mei Judaei obliti sunt verba tua. Non dicit obliti quod ea sciverint, sed idem est ac si dicat neglexerunt verba tua, scilicet praecepta utriusque legis: a similitudine illius qui illud tradit oblivioni quod negligit. Dico quod tabescere me fecit zelus meus, ideo quia inimici mei obliti sunt verba tua. Et vere tabescendum est pro eis, eo quod non custodiant praecepta tua, quoniam ignitum est eloquium tuum vehementer, id est praeceptum tuum igneum est, consumens scilicet valde in fidelibus peccaminum sordes, et illuminans in intellectu, et faciens eos interius charitate ferventes ad modum [Col. 1302C] ignis qui consumit, et illuminat, et fervet. Et cum adeo utile sit eloquium tuum, valde damnosum eis est rem ita utilem amittere ex negligentia. Ignitum, inquam, eloquium tuum quod ab inimicis negligitur et cum ignitum sit servus tuus dilexit illud, ego videlicet qui sum omni modo tibi obediens et in nullo resultans. Per hoc autem quod illud dilexi, factus sum adolescentulus, id est valde juvenis, videlicet conformis novo homini Christo, per virtutes, qui antea conformis eram veteri per vitia.

Adolescentulus, inquam, sum ego et licet adolescentulus, tamen quod minime videtur dicere, sum ab inimicis Judaeis contemptus, eo quod legem veterem spiritaliter intelligam, et quod legem novam suscipiam. Et licet sim ea occasione contemptus, non tamen [Col. 1302D] ideo sum oblitus justificationes tuas, id est justa praecepta utriusque legis: et idcirco non sum oblitus veterem legem, quia justitia tua, id est vetus lex quae justissima est et a te data est justitia in aeternum, ducens eos qui eam spiritaliter intelligunt et complent. Et ideo non sum oblitus novam legem, quia lex tua nova est veritas, ut in secundo versu hujus clausulae dictum est. Unde Baptista Joannes: »Lex per Moysen data est, gratia et veritas per Jesum Christum facta est (Joan. I, 17).« Non solum autem contemptus sum ab inimicis, sed etiam ut mandata tua obliviscerer, tribulatio in corpore ex persecutionibus, et angustia in anima ab eisdem inimicis illatae invenerunt me, sic ut nimis affligerent et tamen meditatio mea est mandata tua, id [Col. 1303A] assidue meditor ut intelligam et compleam utriusque legis mandata. Aliud autem est non oblivisci, et aliud meditari, licet unum intelligatur ex altero. Cum dicit invenerunt me, notat se constantem et idoneum fuisse, qui tribulationes et angustias viriliter toleraret. Non enim a tribulationibus invenitur, qui timore deficiens ipsas pati fugit a similitudine militis inertis, qui, cum debeat incipere praelium, fugit, et sic ab inimicis non invenitur. Ideo vero jugiter meditor utriusque legis mandata quia testimonia tua utriusque legis, ducentia completores suos in aeternum, aequitas sunt, per emphasim, id est aequissima sunt, nil praecipientia nisi quod aequum est. Hoc autem quod hic dicit aequitas testimonia tua idem est quod superius dixit, justitia tua, justitia in [Col. 1303B] aeternum et lex tua veritas; sed ad aliud positum, ad hoc scilicet quod dixit mandata tua meditatio mea est. Aequitas, inquam, testimonia tua. Ideo igitur oro, Domine, magis et magis in his da mihi intellectum spiritualem; et sic vivam in completione horum, scilicet ea complebo, quod mihi erit vita.

504 COPH interpretatur conclusio vel aspice. Convenienter ergo Coph huic inscribitur clausulae toti, in qua fidelium massa, quae ab inimicis persecutionem patitur, et tantam ut ex toto conclusa ab eis videatur: a similitudine illius qui, ab hostibus conclusus et circumvallatus, non potest effugere, ostendit se ad Dominum clamasse ut se exaudiret et faceret justificationes ejus requirere et mandata [Col. 1303C] custodire, addendo merita et necessitatem, quare quod oravit impetraret. Quod ea intentione refert ut auditores instruat, quatenus si aliquando similem conclusionem passi fuerint, ad Dominum similiter clament, ne ab ipsis separentur. Quod plane innuitur, ex vi hujus interpretationis, quae est aspice, ac si patenter dicat: Cum ego me, ab hostibus conclusum, referam ad Dominum clamasse, hoc ad tui instructionem facio, auditor, quicunque es ab inimicis concludendus. Cum ergo sic conclusus per te nequiveris effugere, aspice ad Dei misericordiam, et clama, et sic evades: a similitudine captivi, qui ab hostibus conclusus, cives suos aspicit, vel Dominum suum, et ad eos clamat ut eum eripiant.

[Col. 1303D] Clamavi in toto corde, etc. Quod ita superioribus adaptatur. Dixi superius quod licet fuerim ab inimicis contemptus, tamen justificationes tuas non sum oblitus; et licet tribulatio et angustia invenerint me, tamen testimonia tua, meditatio mea est. Hoc autem inde contigit quod non sum oblitus, et sum meditatus, quia, cum ab inimicis essem conclusus et circumdatus, clamavi, id est clamore intenso egi, non remisse me habui. Et non dico me exterius clamasse, quod magnum non esset; sed clamavi in toto corde, id est clamavi interius tota cordis affectione, dicens: Exaudi me, Domine, de hoc ut requiram justificationes tuas, id est frequenter quaeram secundum appetitum bonae voluntatis et intellectus justificationes tuas, id est justa praecepta legis utriusque. [Col. 1304A] Repetit autem quod dixit, clamavi, ut addat sic: Clamavi, inquam, ad te respiciens, qui potes et vis exaudire omnes digne clamantes ad te. Ac si dicat: Cum te ad hoc potentem et volentem inspicerem, bona confidentia ad te clamavi, dicens: Salvum me fac, Domine, ab inimicis, ne eis conformer; et sic salvum me fac, ut custodiam mandata tua, nova et vetera. Ac si dicat: Inimici mei me devocare intendunt a custodia mandatorum tuorum, sed tu me fac ea custodire, id est opere complere, quae custodia mihi erit salus. Et justum est ut me salvum facias, et exaudias propter haec merita mea, quia ego adhuc positus in immaturitate, id est in immatura aetate, scilicet in juventute, quae est aetas immatura, fervens et prona ad omnia vitia magis quam senectus [Col. 1304B] praeveni in bonis operibus, id est anteveni caeteros fideles; qui tandem in senectute, quae matura aetas est, coeperunt bene operari. Ac si dicat: Dignum est ut ideo me exaudias et salvum facias, quoniam a juventute coepi bene operari et magis operatus sum quam qui a senectute incoeperunt. Matura aetas senectus dicitur, eo quod in senectute ex natura maturiores mores homines habeant. Immatura vero aetas dicitur juventus, eo quod injuventute contingat ex natura mores habere immaturiores. Praeveni, inquam, alios in bonis operibus in immaturitate positus et tunc in ipsa immaturitate clamavi intensa devotione, in qua pauci clamare solent. Istud clamavi intelligendum est fuisse in alio [Col. 1304C] tempore quam aliud clamavi quod positum fuit in principio psalmi. Istud enim intelligendum est fuisse in juventute; illud vero postquam perfectior fuit in sanctitate.

Praeveni, inquam, alios bene operando et iens in verba tua, id est in praecepta tua; bene operando supersperavi, id est magis et magis de die in diem speravi remunerationem, addendo spem spei. Non solum autem alios praeveni bene operando in immaturitate, sed etiam oculi mei interiores, id est affectiones meae ad te respicientes et directae in diluculo, id est in summo mane, 505 ut meditarer eloquia tua, id est praecepta tua, praevenerunt affectiones aliorum. Quod est dicere: Praeveni alios in meditatione praeceptorum tuorum, [Col. 1304D] incipiendo a summo mane, cum caeteri dormire soleant et quiescere. Vel sic: Oculi mei, id est affectiones meae existentes in diluculo, id est in nimia claritate virtutum, praevenerunt alios, ad te directae, ut meditarer eloquia tua. Quod est dicere: In diluculo virtutum positus, intensior aliis fui in meditatione eloquiorum tuorum. Quoniam ergo praeveni et clamavi, vocem meam audi secundum misericordiam tuam, Domine, id est audi me, ut des quod oro, scilicet ut me vivifices in mandatis tuis: et hoc fac secundum respectum misericordiae tuae, et non secundum solam misericordiam; sed etiam vivifica me in eisdem mandatis ut ea jugiter custodiam, et hoc secundum justum judicium tuum, id est secundum quod justitia tua exigit, ut me pro [Col. 1305A] meritis meis justifices. Necesse est autem ut vocem meam audias, et ut me vivifices, quia persequentes me appropinquaverunt magis et magis iniquitati scilicet cum prius satis iniqui fuerint, peccando magis accesserunt ad iniquitatem, id est magis facti sunt iniqui, nitentes me conformare, a similitudine illius qui recedens a luce, in cryptam tenebrosam tendit; quanto vero magis ad tenebras accedit, tanto magis obscuratur. Appropinquaverunt, inquam, iniquitati, a lege autem tua longe facti sunt. Quod est dicere: Quanto magis iniquitati appropinquaverunt, tanto amplius per iniquitatis accessum, a lege mandatorum tuorum longe facti sunt. Ne igitur et me faciant iniquitati appropinquare, et a lege tua elongari, necesse est ut vocem meam audias, et me in virtutibus et [Col. 1305B] custodia mandatorum tuorum vivifices. Ea vero confidentia oro ut me vivifices, quia prope es tu, Domine, id est paratus es subvenire omnibus clamantibus ad te, et ideo etiam quia omnes viae tuae, id est omnia judicia tua, per quae incedis, sunt veritas, id est vera sunt et justa. Quod est ac si dicat: Cum videam te ex misericordia naturali paratum esse ad subveniendum omnibus ad te clamantibus, et cum sciam te nihil judicare, nisi quod justum est, confido quod justo judicio tuo mihi, ad te clamanti et bona vita mea auxilium tuum promerenti, auxiliaberis. Notandum quod hic dicit omnes vias Domini esse veritatem, cum idem alibi dicat: Omnes viae Domini sunt misericordia et veritas (Psal. [Col. 1305C] XXIV, 10). Hae vero sententiae nihil adversantur; cum omne quod per misericordiam operatur, sit etiam veritas, id est justitia. Justum enim est ut cum misericors sit in natura, misericordiam suam miserendo exerceat. Vel sic versus iste legitur: Dico quod appropinquaverunt persequentes me iniquitati. Unde tamen inexcusabiles sunt, et tu, Deus, inaccusabilis, quia prope es tu, Domine, id est paratus es ex misericordia naturali eos vivificare in virtutibus, si vellent ad te converti. Et tu cum sis eis prope, et ipsi nolint tibi per poenitentiam appropinquare, omnes viae tuae, id est omnia judicia tua, quae in eis exerces, sunt veritas, id est justitia; justum quippe est quod hic excaecentur, et in futuro sine fine puniantur. Ideo etiam oro ut me vivifices [Col. 1305D] in virtutibus et in mandatis tuis, quoniam initio, id est per initium cognovi de testimoniis tuis, id est de praeceptis tuis, quia fundasti ea, id est firmiter statuisti ea in fidelibus tuis in aeternum, id est ut eos in aeternum ducant. Quod est dicere: Cum considero ad initium, id est ad Adam cui dedisti praecepta tua, sed non fuerunt in eo fundata, ut in eis perseveraret, ideoque amisit aeternitatem: cognovi e contrario ex consideratione hujus initii, quia in quibuscunque praecepta tua fundasti, ut in eis perseverent, ipsi per eorum observantiam in aeternum ducentur. Ideoque oro ut me vivifices fundando ea in me, ut sic ducar in aeternum.

506 RES caput, sive primatus interpretatur. Per caput autem sive primatum, humilitas denotatur, [Col. 1306A] quae dicitur caput, sive primatus virtutum, caeterarum, eo quod initium est et prima, quae ex omnibus virtutibus habetur, et quoniam ipsa a fidelibus habita custos est omnium virtutum, cum sine ipsa omnes virtutes debiles sint et inutiles, sicut a capite quod principale est in toto corpore, omnia caetera membra reguntur. Quo ablato, totum corpus inutile est et quasi truncus exanime. Unde etiam dicitur regina virtutum, sicut superbia regina vitiorum. Nihil autem impedit quod beatus Gregorius asserit charitatem esse radicem omnium virtutum. Dicitur enim humilitas virtutum caput et primatus, eo quod prima habita custos est caeterarum virtutum. Charitas autem dicitur radix, eo quod in ea omnes sitae sint virtutes, et, ea habita, nulla dehabeatur. [Col. 1306B] Minus autem Deo odiosum est solam humilitatem quam omnes virtutes cum superbia habere. Unde Augustinus: »Sola superbia in rectis factis cavenda est.« De hujus autem humilitatis observantia nos in Evangelio Dominus instruit, cum dicit: »Discite a me quia mitis sum et humilis corde (Matth. XI, 29).« Et idem alibi. »Estote prudentes sicut serpentes (Matth. X, 16).« Ac si patenter dicat: Sicut serpens, qui est animal astutum, semper caput munit, ne in eo percutiatur et pereat, sic et tu quicunque mortem aeternam cupis evadere, humilitatem tuam conserva, quia caput est et custos virtutum caeterarum. De hujusmodi capite, id est de humilitate in hac clausula agitur. Nam quoniam [Col. 1306C] fidelium collectio superius merita sua praetenderat, dicens: clamavi in toto corde, et praeveni in immaturitate, etc. Ne videretur haec ex jactantia dixisse, humilitatem se habere in hac clausula demonstrat; cujus gratia Deum orat, ut eam ab inimicis eripiat, ne scilicet eis conformetur. Ne vero videretur hoc orare ut sic ab eis eripiatur, ne eum persequantur; concedit ut ipsae persecutiones ei contingant, quarum occasione orat a tormentis in futuro redimi et vivificari. Ostendit quoque justam peccatorum damnationem, quia justificationes Dei non exquisierunt, et multas esse misericordias Domini, quibus orat vivificari, addendo quoque merita quibus hoc adipisci debeat. Hoc autem totum ea intentione facit ut auditores ad humilitatis observantiam invitet, [Col. 1306D] cujus gratia postulent a Deo ab inimicis eripi et vivificari; sic tamen ut hoc idem per Dei misericordiam adipisci exspectent, et ad hoc adipiscendum meritis virtutum et bonorum operum intendant.

Vide humilitatem, etc. Quod sic continuatur: Dixi superius: Vocem meam audi, ut me ab inimicis eripias et vivifices. Ut autem quod oravi impetrem, quaeso, Domine, vide humilitatem meam, id est vide quam humilis sim, et quam devotus tibi in omnibus. Non dico vide quod hoc non videas, qui omnia vides, sed vide sic, ut per eam mihi conferas quod oravi. Vide, inquam, et propter eam eripe me ab inimicis, ne mihi in anima praevaleant. Ostendit autem humilitatem suam, cum sic addit: Dixi: Vide humilitatem, scilicet hanc humilitatem, quod non sum [Col. 1307A] oblitus legem tuam, id est institutionem humilitatis; quae mihi est lex et mensura vivendi, quam mihi dedisti, dicens: »Quanto major es, humilia te in omnibus (Eccli. III, 20).« Et alibi: »Qui se humiliat exaltabitur (Luc. XIV, 11; XVIII, 14).« Quam etiam mihi exemplo tribuisti, cum, Dominus et Magister, pedes discipulorum lavisti et cum pro salute mea flagella, sputa, convicia, crucem et mortem ad ultimum sustinuisti. Quoniam indeterminate dixerat eripe, ne videretur sic orare ereptionem, ut nullam pateretur ab inimicis tribulationem, et sic jam ab humilitate dissentiret, addit: Judica, etc. Quod sic jungitur: Licet oraverim eripe, tamen non ita oro eripi ut nihil tribulationis patiar in corpore; sed oro et concedo judica judicium [Col. 1307B] meum, id est judica me pati tribulationes 507 hic, quod judicium sit meum, id est mihi utile et salutiferum, et per hoc judicium tribulationum temporalium redime me in futuro a poena ignis; qua post mortem salvandi purgabuntur, qui hic per temporales tribulationes purgati non erunt. Unde Apostolus: »Si cujus opus arserit detrimentum patietur, ipse vero salvus erit, sic tamen quasi per ignem (I Cor. III, 15).« Et propheta: Rhomphaea ignis posita est ad vestibulum paradisi (Isa. LXVI, 15). In Genesi quoque legitur quia post expulsionem Adae de paradiso posuit Dominus Cherubim, et flammeum gladium atque versatilem, ad custodiendum introitum paradisi (Gen. III, 24). Congrue vero purgatorius ignis ille per quem salvandi transituri [Col. 1307C] sunt, gladius dicitur et versatilis. Gladius, quia in purgandis omnes peccaminum sordes amputabit, ad similitudinem gladii amputantis. Versatilis, quia cum celeritate per eum fideles perfecti transibunt, ut ab eo non laedantur, a similitudine gladii versatilis, ad quem si aliquis offendat, et acumen ejus ex eo vertatur, non laeditur. Dicitur etiam versatilis, quantum ad ipsos qui ibi purgabuntur. Licet enim purgandi ibi patiantur, tamen in aeternum non patientur, sed cito evadent, a similitudine gladii versatilis, ad quem si aliquis offendatur, et aliquantulum laedatur, tamen si vertatur minus laeditur quam si non verteretur.

Redime me, inquam, et non solum hoc, sed etiam [Col. 1307D] vivifica me, aeterna vita, et hoc fac propter eloquium tuum, id est propter praeceptum tuum, a me custoditum, vel propter eloquium tuum, id est propter promissum tuum. Promisisti enim, dicens: »Beati qui persecutionem patiuntur propter justitiam, quoniam ipsorum est regnum coelorum (Matth. V, 10).« Dico vivifica me, quod vere facies. Haec autem salus vivificationis longe erit a peccatoribus criminaliter peccantibus, et merito. Quia justificationes tuas hic non exquisierunt, id est intima affectione non quaesierunt tribulationes temporales pati, quae sunt justificationes per quas fideles tuos hic purgas et justificas. Quod est dicere: Ideo in futuro non salvabuntur, quoniam hic per tribulationes justificari refutaverunt. Hoc autem ideo dicit, ut peccatores [Col. 1308A] a peccatis revocet, et ad humilitatem invitet. Ne vero propter eorum damnationem justam Deus immisericors videretur, removet hoc, sic: Quamvis longe sit a peccatoribus salus, misericordiae tuae, Domine, multae, id est beneficia misericordiae tuae multa sunt, quae in omnibus creaturis tuis multiformiter operaris. Plus vero datur intelligi, cum indeterminate dicit misericordiae tuae multae, quam si ejus misericordiam per partes denotaret. Idem valet ac si diceret: Tu, Domine, multum et ineffabiliter misericors es.

Longe, inquam, erit a peccatoribus salus, a me vero non sit longe salus; sed vivifica me vita aeterna secundum judicium tuum, id est secundum quod justum judicium tuum expetit. Quod est dicere: Cum [Col. 1308B] tu justus judex sis, vivifica me, cum justum sit me vivificari Et ecce quod justum sit, ut me vivifices. Multi enim sunt qui persequuntur me, fugando de civitate in civitatem propter te, et tribulant me tribulationibus in corpore, ut me cogant a mandatis tuis declinare; et tamen non declinavi, id est non discessi a testimoniis tuis, id est a mandatis tuis. Et ideo quoque me debes vivificare, quoniam adeo perfectus sum quod vidi praevaricantes, id est negligenter praetereuntes mandata tua, et nimio dolore pro ipsis tabescebam in anima, quia non custodierunt eloquia tua, id est mandata tua. Quod est dicere: Ideo me debes vivificare quia tabesco de errore inimicorum meorum, mandata tua praevaricantium. Ipsi, inquam, mandata tua non custodierunt; ego [Col. 1308C] autem et custodivi et dilexi. Et hoc vide, tu Domine, id est mihi testis esto, 508 quoniam mandata tua dilexi. Vide, inquam, non quod hoc non videas, sed vide ut propter hoc me vivifices. Et non solum propter haec mea merita oro ut me vivifices, sed etiam vivifica me in misericordia tua, id est in consideratione misericordiae tuae.

Dilexi, inquam, mandata tua. Et ideo dilexi, quia veritas, id est justitia et honestas est principium verborum tuorum, id est principalis causa mandatorum tuorum. Quod est dicere: Ideo ea dilexi quia video quod principalis causa mandatorum ipsorum, quare ea fidelibus dedisti, est hoc quod honesta sunt et justa, et honestum et justum fuit ut ea fidelibus [Col. 1308D] tuis injungeres. Ac si dicat: Sunt causae multae, quibus ea injunxisti, hoc scilicet quod in se honesta sunt et justa, et exsecutione digna, una causa est. Quid enim honestius est et justius quam Deum ex toto corde diligere, castum, humilem, et modestum esse, et cunctas virtutes habere? Alia vero causa est pro qua ea dedisti, ut per eorum observationem beatitudo paretur aeterna. Hoc vero quod honesta et justa sunt in se ideo principalis causa dicitur, quia imprimis consideratur an justum et honestum in se sit quod Deus praecepit. Postquam vero justum esse patet et honestum; quae inde utilitas sequetur, tunc demum inquiritur. Haec autem principalis eorum causa, scilicet veritas, id est honestas et justitia eorum, fecit ut diligerem mandata eorum. Et ideo [Col. 1309A] adhuc dilexi mandata tua; quia judicia justitiae tuae, id est justa mandata tua, quae tu compleri judicas, sunt ducentia in aeternum completores suos. Ut igitur et me ducant in aeternum, dilexi ea sic ut complerem.

SEN super vulnus interpretatur. Quod vero super vulnus sanandum ponitur, est vel malagma aliquod, vel emplastrum, vel quaelibet alia medicina. Per Sen ergo super vulnus interpretatam, quae huic inscribitur clausulae, innuitur quod fideles hic agentes ostendunt persecutiones, quas pro Deo patiuntur, esse super vulnus, id est esse medicinam qua sanantur vulnera peccatorum, quae jam in eis adeo sanata sunt ut iniquitatem odio habeant, et eam abominentur, et laetentur super eloquia Domini et legem ejus [Col. 1309B] diligant, et septies in die, laudem ei dicant, et salutare ejus exspectent. Hoc autem ea intentione dicunt ut sic auditores ad patiendas persecutiones invitent.

Principes persecuti sunt me, etc. Quod ita superioribus copulatur. Dixi superius, quod multi sunt qui persequuntur me; et ita est: Principes terreni persecuti sunt me gratis, scilicet me non promerente, nullo meo reatu illam persecutionem exigente; reges scilicet et duces et caeteri principes, volentes me formidine poenarum cogere ad defectum. Et ut eorum persecutiones non formidarem, et sic deficerem, formidavit cor meum aeternas poenas, et haec formido contigit a verbis tuis. Dixisti namque, deficientes in aeternum esse damnandos; juxta illud [Col. 1309C] Evangelii: »Qui amat animam suam, perdet eam (Joan. XII, 21).« Haec igitur formido perpetuae damnationis formidinem expulit temporalis persecutionis. Ex his autem persecutionibus quas sustinui a principibus in tantum perfectus sum quod in pressura istarum non contristabor amodo; sed ego ipse patiens laetabor firmatus et fundatus super eloquia tua, id est super promissa tua, sicut qui invenit spolia multa. Quod est dicere: Sicut ille qui multas exuvias pretiosas invenit, laetatur de ipsis spoliis, ita ego fundatus super promissa beatitudinis aeternae, laetabor de spe ipsius beatitudinis. Promissa quippe tua, fundamentum sunt mihi laetitiae; vel sic: Ex persecutionibus continget quod ego 509 hic fundatus super eloquia tua, id est super praecepta [Col. 1309D] tua, quae custodia jugiter, laetabor in futuro de aeterna beatitudine tandem invenienda, sicut ille laetatur qui invenit spolia multa.

Congrue quidem, beatitudo aeterna spoliis comparatur. Spolia enim proprie dicuntur exuviae quae vi auferuntur. Ita vero beatitudo aeterna quasi vi quadam acquiritur; jejunando scilicet, vigilando, et adversa plurima patiendo. Unde in Evangelio: »Regnum coelorum vim patitur, et violenti rapiunt illud (Matth. XI, 12).« Hoc etiam ex persecutionibus contigit quod iniquitatem odio habui, et intantum odio habui quod eam abominatus sum, id est illam exsecratus sum; legem autem tuam dilexi, id est contigit ex ipsis persecutionibus, ut legem praeceptorum [Col. 1310A] tuorum diligerem. Hoc etiam contigit ex persecutionibus meis, quod ego in die virtutum positus, id est in claritate virtutum dixi tibi laudem, et ore et corde et opere septies, id est per totam vitam meam, quae per septenarium numerum intelligitur, eo quod per dies septem volvatur. Vel dixi tibi laudem septies, id est in septem donis Spiritus sancti quae mihi dedisti. Ex hoc autem quod hic dicitur septies in die laudem dixi tibi, usus iste in Ecclesia inolevit, ut septies in die laus Deo a clericis referatur, in Matutinis scilicet, et in Prima, et in Tertia, et in Sexta, et in Nona, et in Vesperis, et in Completorio. Si vero Matutinae nocte dicantur, nihil impedit, quia dies et nox ab arithmeticis aliquando totum simul dies vocatur. Dixi, inquam, tibi laudem [Col. 1310B] contuens super judicia justitiae tuae, id est considerans justa judicia tua, scilicet persecutiones, quae tu judicas fideles tuos pati ut per eas justificentur. Quod est dicere: De persecutionibus meis laudavi te, considerans quod hae sint causa justificationis mihi. Vel sic: Laudem dixi tibi ore et corde fundatus super judicia justitiae tuae, id est super justa praecepta tua, quae judicas esse complenda, quae etiam complevi. Quia dixerat dilexi legem tuam, posset quaeri quae utilitas erit his qui diligunt legem tuam? Ad quod sic respondet: Pax multa interius erit diligentibus legem tuam. Ac si dicatur: Licet exterius adversitatum sollicitudinem sustineant, tamen interius est eis multa pax a vitiis, ne ab illicitis suggestionibus nimis urgeantur. De qua pace Dominus in [Col. 1310C] Evangelio dicit: »Pacem meam do vobis, pacem relinquo vobis (Joan. XIV, 27).« Ne vero de pace mundana dixisse videretur, addidit: »Non quomodo mundus dat, ego do vobis (Ibid.).«

Pax, inquam, est diligentibus legem tuam. Et si aliquatenus a vitiis aliquibus pertententur, tamen non est illis scandalum, id est conturbatio. Quod est dicere: Non possunt eos perturbare, sic ut a lege Dei retrahantur. Vel non est illis scandalum in fide, vel non est illis scandalum in prosperitate malorum, et in adversitate bonorum. Hoc etiam contingit ex hoc quod principes persecuti sunt me; quod merito patientiae ipsarum persecutionum exspectabam jamdudum salutare tuum, id est salvationem tuam in futuro. Et ut exspectatam consequerer, dilexi mandata [Col. 1310D] tua nova. Hoc autem idem videtur esse quod superius dixit, legem tuam dilexi, sed ad aliud hic repetitum est. Non solum autem dilexi mandata tua nova, sed etiam custodivit anima mea intima dilectione testimonia tua vetera. Quod est dicere. Dilexi nova et vetera praecepta tua. Et non utcunque dilexit ea anima mea, sed dilexit ea vehementer, id est valde. Et non tantum dilexi, sed etiam servavi, id est opere complevi mandata tua nova, et testimonia tua vetera; et hoc quod ea dilexi et servavi, non ex me habui, sed inde quia omnes viae meae, id est omnes cogitationes et operationes meae quibus incedo, sunt in conspectu tuo, id est in conspectu misericordiae tuae. Quod est 510 dicere: Consideratione [Col. 1311A] misericordiae tuae, omnes vias meas disposuisti, vel sic: Dico dilexi et servavi, et de hoc non mentior, cum certus sim quod omnes viae meae, id est cogitationes et operationes sint in conspectu tuo. Ac si dicat: Cum constans mihi sit te vias meas omnes conspicere, stultissimum esset si mendaciter dicerem me omnia praecepta tua dilexisse et observasse. Vel sic: Dilexi, inquam, et servavi mandata et testimonia tua, quod inde comprobatur quia omnes viae meae, id est cogitationes et operationes meae sunt in conspectu tuo, id est in beneplacentia tua. Quod est dicere: Cum nihil agam vel cogitem, nisi quod tibi beneplacitum est, procul dubio constat me mandata et testimonia tua dilexisse et observasse, adhuc diligere et observare.

[Col. 1311B] TAU interpretatur erravit, sive consummavit. Competenter ergo Tau versibus octonis hujus inscribitur clausulae, in cujus fine fidelium massa ostendit, quod per Adam a patria erravit, occasione cujus erroris orat, ut appropinquet et intret meritis et orationibus suis ad patriam, a qua per Adam aberravit, ut autem appropinquet et intret orat dari sibi intellectum in justificationibus Domini, ut eructent labia ejus hymnum, et orat ab hac vita eripi. Ne vero videretur adhuc esse in errore peccati originalis, ostendit quod jam Deus eam in sanctitate sic consummavit ut mandata Dei elegerit, et salutare ejus concupierit, et in lege ejus meditetur. Cum igitur in sanctitate jam consummata sit, et adhuc tamen sit in ea, non error quidem, sed poena erroris, [Col. 1311C] mortalitas scilicet, et passibilitas, et peregrinatio a patria, orat ut eam misericordia Domini per manum suam perducat ad salvationem, scilicet ut, ad patriam reducta, vivat in aeternum, quam vitam sibi ex confidentia promittit. Hoc autem totum ea intentione dicit, ut exemplo suo invitet eos qui in erroris hujus poena adhuc sunt, ad patriam aeternam suspirare, et de ejus reditu orare.

Appropinquet deprecatio mea, etc. Quod ita superiori clausulae conjungitur. Dixi, Domine, quod servavi mandata tua et testimonia tua: ob quae merita oro appropinquet deprecatio mea in conspectu tuo, id est deprecatio mea in conspectu tuo habita, id est in beneplacentia tua me faciat appropinquare patriae coelesti in hac vita per contemplationem, et bonam [Col. 1311D] operationem; his enim modis fit in hac vita ad eam appropinquatio. Appropinquare, inquam, me faciat deprecatio mea, dicens illa deprecatio: O Domine, da mihi intellectum, qui sit juxta eloquium tuum, id est juxta praeceptum tuum. Quod est dicere: Da mihi intellectum praeceptorum tuorum, ut sic ad patriam appropinquem. Non solum autem me hic faciat appropinquare deprecatio mea, sed insuper intret postulatio mea in conspectu tuo. Quod est dicere: Postulatio mea habita in conspectu tuo, id est in beneplacentia tua, intret, id est me intrare faciat in futuro ipsam patriam coelestem. Magis autem est intrare quam appropinquare. Hic quippe est per bonas cogitationes et opera bona appropinquare, [Col. 1312A] in futuro vero ipsa rei experientia intrare. Intret, inquam, postulatio mea quae talis est. Eripe me, Domine, ab hujus vitae miseria per carnis resolutionem, et hoc fac secundum eloquium tuum, id est secundum promissum tuum. Promisisti enim per prophetam dicens: »Tollam quippe vos de gentibus, et congregabo vos de terris, et inducam in terram vestram (Ezech. XXXVI, 24).« Dixi: Da mihi intellectum praeceptorum tuorum: ut ea me doceas. Et cum docueris me justificationes tuas, id est justa praecepta 511 tua, labia mea exteriora eructabunt hymnum, id est ex intima affectione cordis proferent tibi laudem, a similitudine illius, qui ex nimia saturitate exterius eructat. Quod est dicere: Tanta erit affectio interior quod labia non poterunt abstinere [Col. 1312B] exterius ab hymno. Et non solummodo laudabo te, mecum agendo de te, sed etiam pronuntiabit aliis lingua mea, eloquium tuum, id est praeceptum tuum. Et honestum quidem est ea pronuntiare, quia omnia mandata tua sunt aequitas, per emphasim, id est aequissima sunt. Et quis nollet aequitatem pronuntiare?

Quoniam autem in hac pronuntiatione multa patiar ab infidelibus adversa, ne tunc deficiam, manus tua, id est exercitus tuus angelicus, qui destinatus est ad auxiliandum fidelibus, fiat mihi in auxilium, ut salvet me, id est sit mihi causa salvationis in futuro, qui si deficerem non salvarer. Leguntur quidem angeli martyribus multis, in passionis agone positis, ad auxilium venisse. Vel sic, manus tua, id [Col. 1312C] est potentia misericordiae tuae fiat mihi hic in auxilium ne deficiam, ut in futuro salvet me salvatione aeterna. Et dignum est, quia mandata tua elegi pronuntiare aliis; sed et quia concupivi salutare tuum, Domine, id est valde desideravi salvationem tuam futuram, et ut salutare tuum in futuro assequar, hic lex tua meditatio mea est, id est hic meditor legem praeceptorum tuorum. Concupivi, inquam, salutare tuum, id est vitam aeternam; et scio quod eam tandem adipiscar. Vivet videlicet anima mea aeterna vita, et vivendo laudabit te sine fine, intensa dilectione, et ad hoc ut vivam adjuvabunt me judicia tua justa, scilicet, cum nihil unquam judicaveris, nisi quod justum est; nec de me bene promerito injuste judicabis, sed me justo judicio vivificabis. Cum dicit [Col. 1312D] vivet anima, aperte designat quod totus et in anima vivet et in corpore. Quia dixerat, fiat manus tua ut salvet me, et vivet anima mea, posset quaeri unde tibi necesse est salvari, et vitam adipisci? Ad hoc ergo respondet sic: Ideo oravi tantopere, ut me salves reducendo ad patriam vitae, quoniam a patria illa erravi, id est per errorem Adae longe discessi, et errando perii, factus mortalis et passibilis, et incidendo inter hostes, videlicet inter daemones et vitia, quae me mortificare nituntur. Erravi, inquam, et perii sicut ovis aliqua quae ab ovili aberravit, et incidendo inter lupos periit. Ut ergo reduci possim, cum erraverim, quaere me servum tuum, Domine, reducendo ad patriam post mortem, qui jam me [Col. 1313A] quaesivisti reducendo de infidelitate ad fidem, a similitudine boni pastoris dictum est qui ovem perditam quaerit, et ad ovile reducit: Dignum est autem ut me quaeras, quia licet primum per Adam a te erraverim, tamen postquam mihi vocato ad fidem mandata tua injunxisti, mandata tua non sum oblitus, ut Adam, sed ea, ut potui, dilexi et opere complevi.



IN PSALMUM CXIX.

Psalmi centesimi decimi noni titulus. Canticum graduum. Quod sic exponitur: Psalmus iste vocatur canticum graduum, id est jucundus tractatus graduum, scilicet, continens in se unum ex gradibus, per quos unusquisque fidelis ascendere debet ad canticum, id est ad coelestem jucundissimam remunerationem. [Col. 1313B] Et non ex tristitia debet ascendere, sed cum cantico, id est cum jucunda hilaritate. Dicitur autem psalmus iste canticum graduum, et caeteri quatuordecim qui sequuntur ideo, quia in eis quindecim gradus ostenduntur, per quos fideles quique cum jucunditate spei et fidei caeterarumque virtutum ascendere debent ad Sancta sanctorum coelestis Hierusalem, cum jam hic sint per fidem in Ecclesia positi. Quod nimirum in templo Salomonis est praesignatum, in quo quindecim gradus fuerunt, per quos ab exteriori templo semel in anno solus pontifex in Sancta sanctorum ascendebat. Dicitur etiam canticum graduum, 512 eo quod gradus isti non solum ad canticum futurae remunerationis spectent, sed etiam ad praesentem remunerationem. Hic enim [Col. 1313C] etiam suos ascendentes Deus remunerat, cum eos orantes exaudit, et in virtutibus et in bonis operibus augmentat. Bene vero pluraliter graduum ponit, ut plures innuat esse gradus. Haec autem vox quae est gradus, significat et gradus illos per quos fit ascensus, et illos per quos fit descensus, quamvis hic non sint accipiendi alii gradus, nisi per quos fit ad coelestem Hierusalem ascensus.

Uni vero nos habemus graduum, Graeci habent anabathmos; quae vox tantummodo significat gradus ascensorios. Congrue nimirum gradus isti quindenario numero clauduntur. Cum enim numerus iste constet ex septenario et octonario, per quindenarium qui gradibus his competit, datur intelligi quod per totam hanc vitam, quae per septem dies volvitur [Col. 1313D] assidue, his gradibus ad octavae diei jucundam remunerationem nobis annitendum est. Sive per septenarium totum Testamentum Vetus accipitur, ut totum aperte designetur, eo quod in Veteri Testamento de observatione diei septimae agatur. Sive per septenarium idcirco Testamentum Vetus intelligitur, quoniam fuerit idem Testamentum a priori populo non causa coelestium, sed causa mundanae prosperitatis adipiscendae completum: quae sane rerum mundanarum prosperitas, per septenarium denotatur, eo quod mundana vita haec per dies septem volvitur. Per octonarium autem Testamentum Novum exprimitur, eo quod idem Testamentum per resurrectionem Domini, quae die octava contigit, [Col. 1314A] constitutum sit. Dicitur autem Dominus octava die surrexisse, quia cum prius in hac vita fuerit, quae per dies septem volvitur, ad hanc iterum vitam habendam non surrexit, sed ad aeternam, quae in octava judicii die fidelibus dabitur. Seu etiam per octonarium idcirco Testamentum Novum designatur, quoniam ipsum a fidelibus non contuitu temporalium, sed contuitu remunerationis octavae diei observatur.

Cum igitur per horum duorum Testamentorum completionem gradus isti qui in his psalmis ostenduntur, ascendantur, competenter numero quindenario includuntur. Nam sine utriusque Testamenti completione, impossibile est his gradibus ad coelestia sancta sanctorum ascendere. Sciendum quod in his [Col. 1314B] omnibus quindecim psalmis graduum fideles perfecti accipiuntur loqui: qui cum jam hos gradus ascenderint, de eisdem gradibus agunt; ut fideles qui nondum eos ascenderunt, ad ascendendum taliter invitent. Horum autem graduum primus de quo in praesenti psalmo agitur, talis est. Perfectorum collectio ostendit se ad Dominum clamasse, cum ab haereticis et a blasphemis tribularetur: et orasse ut darentur sibi sagittae ad eos convincendos, et desolatorii carbones, ad eorum impugnationem evadendam. Quia autem dicit clamorem suum exauditum esse, non pertinet ad hunc primum gradum, sed ad secundum: sed ideo sic properat se esse exauditum, asserens, ut per hoc magis accendat auditores, ad clamandum ad Dominum; ut et ipsi [Col. 1314C] clamantes similiter exaudiri mereantur.

Ad Dominum cum tribularer, etc. Ac si dicat: Vos fideles quique cum tribulabimini a labiis iniquis blasphemorum, et a lingua dolosa haereticorum, vos sibi conformare nitentium, clamate ad Dominum exemplo mei, ut inde vos eripiat. Ego namque cum tribularer clamavi ad Dominum: et exaudivit me clamantem. Ostendit autem pro qua tribulatione clamavit, cum sic addit: Clamavi, inquam, sic dicens: Domine, libera animam meam, etc. Ac si dicat: Cum potens sis ad liberandum, Dominus enim es, oro non liberari corpus a passionibus tribulationum, sed libera animam meam a labiis iniquis blasphemorum, et a lingua dolosa haereticorum, ne ab ipsis in malam partem trajiciatur. Ostendit quoque quomodo deliberaverat [Col. 1314D] se liberari, ut innuat magnum fuisse periculum tribulationis, et per hoc instruat magis in hujusmodi 513 periculo positos orare. In magno quippe periculo non in parvo, deliberatio fieri solet. Hoc ergo sic dicit: Dico quod clamavi, dicens: Domine, libera, etc. Caeterum anteaquam clamaverim, ita mecum deliberavi mihimet, quasi personae alii loquens. Quid armorum detur tibi ad linguam dolosam haereticorum devincendam? Aut si nihil armorum detur ad eos expugnandos, saltem quid munimenti apponatur, id est adjungatur tibi a Deo ad linguam dolosam evitandam, ne te valeat expugnare? Dictum est a similitudine clypei vel loricae, quae sibi miles apponit ut per haec a jaculis hostium muniatur. [Col. 1315A] Hoc autem tale est, ac si sic diceretur: Quae arma possent a Domino mihi dari ad linguam dolosam expugnandam? Aut si armis caruero, quae poterunt mihi dari munitiones, ne a lingua dolosa conformer? Notandum quia cum de lingua dolosa deliberationem faciat, et de labiis dolosis minime, datur intelligi magis esse periculosum agere contra dolositatem haereticorum, qui rationem habere videntur, quam contra iniqua verba Deum aperte blasphemantium, qui nec in umbra rationis sunt. Ostendit autem quid poterit dari aut apponi, sic: Dico quid detur, aut quid apponatur; haec, scilicet dabuntur: Sagittae potentis antonomastice, Christi, scilicet, acutae, id est sententiae verborum Domini Jesu omni penetrabiliores acumine, quae sunt efficaces ad convincendos [Col. 1315B] haereticos, sicut acutae sagittae cum jaculantur a manu potentis, id est viri fortis, validae sunt ad inimicum interficiendum.

Sagittae, inquam, potentis Domini dabuntur, et hoc cum carbonibus desolatoriis apponendis. Quod est dicere: Sic sagittae dabuntur quod etiam desolatorii carbones apponentur, quibus contra linguam dolosam sim munitus. Carbones desolatorios prophetas dicit et apostolos, qui omnes haereses suis temporibus desolati sunt, sicut carbones ignis desolantur quaelibet aedificia, ubi fuerint accensi, ideoque dicuntur desolatorii. Horum itaque prophetarum et apostolorum auctoritatibus contra haereticos fideles illi muniuntur, qui tantae peritiae non sunt, ut contra eos rationibus agere sufficiant. Ostendit etiam nimiam [Col. 1315C] anxietatem suae tribulationis, sic: Dico quod clamavi ad Dominum, cum tribularer, et necesse quidem fuit clamare. Nam heu mihi, id est vae mihi, scilicet nimia miseria fuit mihi, ideo quia incolatus meus prolongatus est, id est peregrinatio mea nimis diuturna facta est; peregrinatio, scilicet hujus vitae, in qua dum existo, a patria coelesti exsulo. Notandum quod non ideo quaeritur de prolongatione incolatus, ut jam velit corpore dissolvi, cum nondum ad perfectionem pervenerit, sed ideo quoniam anxiatur de cohabitatione pravorum, quod in sequentibus manifestum est sic: Et ideo dico heu mihi! esse in prolongatione incolatus, quia in hoc incolatu habitavi corporaliter cum habitantibus Cedar, id est tenebras, scilicet cum blasphemis et haereticis qui [Col. 1315D] manent in tenebris ignorantiae. Determinat autem se queri non de incolatu corporis, sed animae, cum addit sic, et habitando cum habitantibus Cedar corporaliter: antequam ad Dominum clamarem, anima mea fuit incola, id est peregrina et hoc multum, id est valde remota a coelesti patria contemplenda, dum ab habitantibus Cedar saepe fuerit inquietata. Et non solum ipsi cum quibus habitavi fuerunt habitantes Cedar, sed etiam odientes pacem fidei Ecclesiae, nitentes eam multis haeresibus perturbare, et cum his qui oderunt pacem (haereticis scilicet) eram habitans; et ideo heu mihi fuit. Dico quod cum his qui oderunt pacem eram habitans, ego dico existens pacificus, id est pacatus, diligens videlicet eorum [Col. 1316A] salutem, et cupiens eos ad pacem Ecclesiae reduci. Per hoc auditores instruit, cum inimicis pacis pacificos esse debere. Unde Prosper: Christianae perfectionis est pacificum esse, etiam cum inimicis pacis, spe correctionis, non consensu malignitatis. Dico quod pacificus existebam, et cum loquebar illis pacate, illi 514 impugnabant, id est oppugnabant me verbis maledicis, et hoc gratis, id est sine causa, et sine ratione vel gratis, id est frustra impotentes me devincere.



IN PSALMUM CXX.

Titulus centesimi vicesimi. Canticum graduum, hoc ut superius exponitur. Primo gradu ostenso, scilicet, hoc quod ad Dominum in tribulationem clamavit, orans sibi dari sagittas et desolatorios carbones, [Col. 1316B] secundum gradum in sequenti psalmo ostendit, scilicet se impetrasse quod oravit, habere videlicet notitiam Scripturarum, et auctoritatem apostolorum et prophetarum. Unde sibi per Dominum dicit esse venturum auxilium. Per hoc igitur invitat auditores ad clamandum, ut et ipsi clamantes impetrare mereantur. Orat etiam deinceps custodiri ne ulterius commoveatur, aut dormitet in fide, et ad certitudinem auditorum enuntiat esse quod orat.

Levavi oculos, etc. Ac si dicat: Prius ad Dominum clamavi, cum tribularer, orans mihi dari sagittas et carbones. Et his mihi ab illuminatione gratiae divinae concessis, cum prius oculos rationis depressos haberem ignorantia, levavi illos oculos meos interiores in montes, id est erexi eos attendendo in [Col. 1316C] Scripturas prophetarum et apostolorum, qui propter dignitatis suae eminentiam montes dicuntur. Unde veniet auxilium mihi. Ac si dicat: Vere in Scripturas oculi sunt levandi. Inde mihi auxilium continget, ut ipsarum rationibus, fidei convincam adversarios, et munitus contra eos existam. Ne vero videretur auxilium hoc solummodo a montibus esse, removet hoc sic: Et hoc auxilium meum quod a montibus veniet, a Domino tamen est, scilicet sic auxiliabor a montibus ut auxilium hoc a Domino principaliter contingat. A Domino, inquam, qui potens est ad adjuvandum, qui fecit coelum et terram, id est et ipsos montes fecit qui fuerunt coeli, id est compluentes subditos, et terram fecit, id est subditos complutos. Hoc autem quod sequitur, scilicet Non [Col. 1316D] det, etc., vel potest oratio esse de seipso ut ad secundam personam, ne commoveatur; vel de unoquoque auditore sic: Dico quod jam oculos in montes levavi, et ne ulterius ab illis montibus devies, et magis et magis oculos in montes leves, non det pedem tuum interiorem in commotionem, id est fidem quae est pes per quem mens ad superiora tendit, non permittat commoveri a stabilitate Scripturarum, ut concidat in errorem. Neque etiam, quod minus est, dormitet, id est te dormitare permittat, scilicet in fide vacillare, et aliquo modo dubitare, ille qui custodit te, per inhabitantem gratiam Deus, scilicet a similitudine dormitantis, qui nec ex toto dormit, nec ex toto vigilat. Eodem autem modo et sequentia de [Col. 1317A] scipso possunt legi, quasi ad tertiam personam. De auditore quidem unoquoque sic adaptatur ut sententia non mutetur: Dixi, o auditor, quod levavi oculos in montes. Ut vero et tu similiter leves, non det in commotionem pedem tuum, neque dormitet qui custodit te: hoc ut in alia sententia exponitur. Ne vero videatur ex diffidentia orasse, enuntiat quod oravit sic: Oro non det in commotionem pedem tuum, etc. Et ecce in praesenti erit quod oro. Non dormitabit neque dormiet, id est non permittet te dormitare in fide, id est vacillare, neque dormire, id est ex toto commoveri in fide, ille qui per auxilium gratiae custodit unumquemque qui est Israel, ne deficiat, Deus scilicet. Plus nimirum est dormire quam dormitare. Dico non dormitabit neque dormiet, [Col. 1317B] sed ipse Dominus existens, ideoque potens ad custodiendum, custodit te cum perseverantia. Dominus, inquam, qui est protectio tua, qui te protegit auxilio gratiae ne cedas impugnationi inimicorum.

Dominus, inquam, existens per regnum gratiae suae, super manum dexterae tuae, id est super potentiam quae causa erit dexterae tuae: super potentiam fidei, scilicet, quae causa erit per quam ad dexteram Dei colloceris: quae tua dicitur, eo quod illam tibi dari cupis, et ad illam collocaberis, quod est dicere: Ipse existit super potentem 515 fidem tuam, id est dominatur fidei tuae, bene regens eam, et augmentans, quae per eum potens est et valida, per quam ad dexteram Dei Patris collocaberis. »Sine fide quippe impossibile est placere Deo (Hebr. XI, 6).« [Col. 1317C] Vel existens super manum, et non super sinistram manum, sed super manum dexteram tuam, id est super bonam operationem, quae per manum dexteram accipitur, cum per dexteram saepe bona soleant denotari. Quod est dicere: Dominus non solum est protectio tua, ne inimicorum impugnationi cedas, sed ipse etiam dominatur, et bene regit bonam operationem tuam, ut eam magis augmentet de die in diem.

Dominus, inquam, custodit te, ideoque Sol justitiae, Christus, non uret te per diem, id est non offuscabit rationis tuae nitidum acumen per diem, id est per nimiam claritatem divinitatis suae, quae dies rectissime dicitur, ad respectum humanitatis, quae etiam nox dicitur eo quod longe minus splendida [Col. 1317D] sit ad divinitatis comparationem. Neque luna, id est Christus, uret te, id est permittet uri te, scilicet, non permittet rationis tuae acumen in excaecatione offuscari per noctem, id est per humanitatem suam, quod est dicere: Sic te Dominus et custodit et custodiet, ne permittat offuscari rationem tuam aliquo errore, in consideratione divinitatis, ut dicas eum alterum Deum esse a Patre, et minorem eo, ut Ariani voluerunt, neque in respectu humanitatis ut dicas eum non verum hominem fuisse, sed phantasticum corpus assumpsisse, ut Manichaei asseruerunt. Quod dicit non uret te per diem et noctem, dictum est a similitudine illorum qui vel in die itinerantes a sole, vel in nocte a [Col. 1318A] luna offuscantur, et cutis suae nitorem amittunt, ideoque uri dicuntur. Ustorum enim est obfuscari. Luna quippe, etsi non calefaciat ut sol, talis tamen naturae est, quod urit, id est cutem offuscat et nigrescere facit. Sol autem et luna Christus dicitur: sol quidem, secundum claritatem divinitatis; luna, secundum carnem, quae ad modum lunae decrescere potuit, per adversitatem et mortem, et crescere per sospitatis prosperitatem. Non solum autem custodit te Dominus, ne uraris per diem et noctem, sed et Dominus, ut universaliter dicam, custodit te ab omni malo, haeresum, ne erres de resurrectione mortuorum, de baptismate parvulorum, et de caeteris haeresibus. Quoniam autem indeterminate dixerat ab omni malo, ne intelligeretur quod de omni [Col. 1318B] malo corporis custodiret eum, dat intelligere de quo malo dicat, cum optative addit sic: Dico quod custodit te ab omni malo, et hoc jugiter faciat, custodiat, scilicet Dominus, non dico corpus a tribulatione, sed animam tuam ab omni errore. Et sic quidem eam custodiat, scilicet Dominus per illuminationem gratiae custodiat introitum tuum, id est fidem tuam, in quam jam introisti, vel quae tibi est introitus ad omne bonum. Initium enim omnium virtutum est, et custodiat exitum tuum, id est finem tuum, ne quando de hac vita exibis, aliquo modo a fide dissentias. In exitu quippe multae occultae suggestiones et illicitae a diabolo inferuntur. Custodiat, inquam, introitum, id est fidem ex hoc nunc, id est ex praesenti tempore incipiens, et usque in saeculum [Col. 1318C] futurum perseveram.



IN PSALMUM CXXI.

Psalmi centesimi vicesimi primi titulus. Canticum graduum, hoc etiam ut superius exponitur. Postquam in fide confirmata est collectio perfectorum, per montes in quos oculos levavit. Quae collectio quidem secundus gradus est, ostendit etiam in sequenti psalmo se tertium gradum ascendisse, scilicet spem per quam jam in coelestibus conversatur, de qua spe se laetitiam asserit habuisse, ut magis auditores ad eamdem spem invitet. Ostendit quoque per spei suae certitudinem plures suae confessionis homines ad eamdem pacem coelestem jam ascendisse, ad quam spe tendunt, quos orat ut rogent de pace illa; ut illis detur fidelibus qui adhuc in terra [Col. 1318D] degunt.

516 Laetatus sum, etc. Ac si dicat: Per hoc quod oculos in montes levavi, ad hoc jam deveni quod laetatus sum in his, id est in consideratione horum quae dicta sunt mihi, a Scripturis prophetarum et apostolorum, scilicet, dictum est quod nos fideles post mortem carnis ibimus in domum Domini, id est in coelestem Hierusalem. Laetatus sum, inquam, quia ibimus. Non solum autem nunc spem habeo nos illuc ituros esse, sed etiam ex quo de hoc laetatus sum, pedes nostri stantes erant, id est affectiones spei nostrae jam erant firmiter habitantes, o Hierusalem, in atriis tuis, id est in amplitudine tua; quod est dicere: Ex quo laetati sumus, spe jam in [Col. 1319A] te habitavimus, quae pro tui amplitudine atria habere diceris. Cum dicit singulariter: Laetatus sum, unam massam esse ostendit; cum dicit pedes nostri, plures esse personas ostendit eos qui hic loquuntur. Determinat autem de qua Hierusalem dicat, cum addit: Hierusalem dico quae quotidie aedificatur adeo ex fidelibus de hoc mundo migrantibus, existens non revera civitas, sed ut civitas, scilicet dicta civitas per similitudinem, eo quod ex vivis lapidibus fiat, ut civitas ex lapidibus inanimatis. Ne vero intelligeretur hoc dictum esse de aliqua civitate quae nunc aedificaretur et Hierusalem vocaretur, ad differentiam addit: Illa Hierusalem dico cujus participatio est ejus, quod est in ipsum tendens, id est in incommutabilitatem, scilicet quae illo bono participat [Col. 1319B] quod incommutabile est et aeternum. Per hoc datur intelligi Hierusalem coelestis, cujus cives incommutabilis beatitudinis sunt participes. Ostendunt autem perfecti qui in hoc psalmo agunt omnes fideles praedecessores suos jam in domum Domini ivisse; unde certi sunt quod et ipsi ibunt, sic: Ibimus, inquam, in domum Domini, et inde certi sumus. Illuc enim jam ascenderunt secundum animam, non secundum corpus, tribus. Cum dicit tribus dat intelligere homines, quia tribus hominum dicimus, non angelorum, ac si dicat: Inde certi sumus nos ascensuros esse, quia jam illuc generationes hominum ascenderunt.

Determinat autem quae tribus, cum addit: Tribus, inquam, Domini, id est illi homines ascendent, qui [Col. 1319C] regenerati fuerint in Domino ex aqua baptismatis et Spiritu sancto juxta illud: »Qui crediderit et baptizatus fuerit salvus erit (Marc. XVI, 16).« Tribus, inquam, Domini ascenderunt. Et hoc ut testimonium Israel asserit, id est ut Jacob patriarcha testificatus est in visione sua, qui vidit scalam, et eam angelos ascendentes et descendentes (Gen. XXVIII, 12). Quod quidem signum erat et rei praeteritae, et rei futurae. Nam per descendentes, angeli maligni signabantur, qui per superbiam descenderunt; per ascendentes, sancti qui futuri sunt spiritales ut angeli, et ad reparandum casum illorum qui descenderunt sunt illuc ascensuri, et jam quidam ascenderunt. Vel sic: Illuc ascenderunt tribus Domini existentes testimonium Israel, id est testificantes suo ascensu illud [Col. 1319D] idem quod testificatus est Israel visione, quod est dicere: Illud testificati sunt verum esse in sui ascensione, quod Israel testificatus est in visione. Ascenderunt, inquam, tribus; et hoc ad confitendum laudem nomini Domini, id est ad laudandum Dominum ex consideratione magni nominis ejus, quod est Dominus, quod est dicere: Ad hoc ascenderunt ut perennis laude dilectionis Deum laudent. Inde quoque certi sumus quod in domum Domini ibimus, quia illic jam sederunt sedes, id est in domo illa jamdiu est quod quieverunt judices, qui accipiuntur per sedes, eo quod judicum est sedes habere, vel quia sedes Dei sunt, et determinat quando judices erunt, cum addit: In judicio sedes, id est illae [Col. 1320A] sedes quae cum nondum sint sedes, in judicio futuro sedes futurae sunt, quod est dicere: Apostoli illuc jam ascenderunt, et ibi jamdiu quieverunt, qui futuri sunt judices in die judicii super domum David, id est super Ecclesiam, quae spiritalis domus est Christi, veri David. 517 Juxta illud Dominicum: »Sedebitis super sedes duodecim, judicantes duodecim tribus Israel (Matth. XIX, 18).« Domus David, id est Christi dicuntur et boni fideles et mali, eo quod omnes eisdem spiritualibus sacramentis initiati sint.

Quia dictum erat tribus, et sedes in domum Domini ascendisse, orat illos qui jam ascenderunt, ut rogent pro eis qui adhuc ascensuri sunt, sic: Dico quod sedes et tribus ascenderunt. Et vos qui jam [Col. 1320B] ascendistis, rogate nobis ea quae sunt ad pacem Hierusalem coelestis adipiscendam, scilicet rogate Deum ut det nobis qui sumus adhuc ascensuri ea per quae veniamus ad aeternam pacem coelestis Hierusalem. Postquam eos qui jam ascenderunt invitavit ad rogandum de pace illa, ipsam et perfectorum collectio de pace illa orat, ut auditores orare instruat sic: Dicimus: Rogate quae ad pacem sunt, et nosmet oramus ut abundantia sit tandem in futuro diligentibus te, o Hierusalem coelestis, scilicet ut omnes hic adhuc degentes, qui abundantiam, quae in te est, cupiunt adipisci, utpote diligentes te, abundantiam illam consequantur. Exponit autem de qua abundantia oret, cum addit: Dico abundantia sit diligentibus te, scilicet fiat illis pax in virtute tua, id est [Col. 1320C] per virtutem tuam, scilicet detur illis pax aeterna per Christum qui est virtus tua, faciens te fortem et inexpugnabilem, sic ut nullus hostium assultus tibi fieri queat. Vel sic: Fiat illis pax existendo in virtute tua, id est sic detur eis pax quae in te est, ut etiam perseverent in dilectione divina, quae dicitur per antonomasiam virtus tua, eo quod dignior sit omni virtute et durabilior. Cum enim omnes hic virtutes habeantur, in futuro sola charitas habebitur. Unde legitur: »Major autem est charitas (I Cor. XIII, 13),« et non parva pax fiat eis, sed abundantia pacis detur eis, quae abundantia est jam in turribus tuis, scilicet tanta abundantia detur eis in futuro, quanta est in apostolis jam, qui dicuntur turres tuae, vel propter sublimitatem meritorum suorum, [Col. 1320D] vel quia munimentum fidelium sunt doctrina et patrocinia orationum suarum.

Ostensa laetitia et spe sua et oratione de pace facta, qua intentione haec egerit ostendit sic: Dixi: Stantes erant pedes nostri in atriis tuis, Hierusalem, et oravi de pace tua, dicens: Fiat pax, etc. Et ego de te agens, o Hierusalem, loquebar pacem, id est annuntiabam pacem tuam, scilicet quotiescunque de te egi, annuntiavi aliis quanta sit pax tua. Loquebar, inquam, pacem, et hoc propter fratres meos et proximos meos, id est pro utilitate fratrum et proximorum meorum, ut ad hanc pacem tendant. Fratres vocat omnes fideles, eo quod omnes Dei filii adoptivi sint. Proximos autem dicit perfectos, qui eis in conformitate [Col. 1321A] sunt proximi, quod ex alia translatione colligitur in qua habetur amicos meos. Quoniam autem possunt esse proximi in malo, ad determinandum quos proximos hic accipiat, addit sic, scilicet: Loquebar pacem propter domum Domini Dei nostri aedificandam, id est ad hoc ut magis et magis tendant fideles exemplo meae locutionis ad pacem illam Hierusalem coelestis, et sic ipsa aedificetur magis magisque, quae Dei domus est, et sic: O domus Dei, Hierusalem, quaesivi bona tibi, id est acquisivi tibi bonos cives, de quibus aedificata gloriosior fias, et magis honorata.



IN PSALMUM CXXII

Psalmi centesimi vicesimi secundi titulus. Canticum graduum. Tertio gradu pertractato, scilicet [Col. 1321B] certitudine spei suae ad instructionem audientium ostensa, ad eorumdem instructionem quartum gradum se ostendit ascendisse, ad hoc, scilicet, ut jam rationis suae oculos levet ad attendendum voluntates Domini, ut eas compleat, quod tandiu facit donec ei misereatur reducendo, in immortalitatem et impassibilitatem, de qua etiam miseratione orat; unde sic dicit:

Ad te levavi oculos, etc., ac si dicat: O auditores, postquam laetati fueritis de hoc quod ibimus in domum Domini, levate interiores oculos rationis vestrae ad eum qui habitat 518 in coelis. Et hoc facite exemplo meo. Postquam enim laetatus sum, levavi oculos meos interiores, oculos videlicet rationis, [Col. 1321C] ad te, qui habitas in coelis, id est qui dominaris in civibus coelestis Hierusalem. Quod est dicere: Oculos rationis levavi attendendo voluntates tuas, ut eas complerem, qui depressi erant, dum ad voluntates meas complendas attendebam, et dignum erat ut ad te oculos levarem, cum tu sis ille qui in civibus coelestis Hierusalem dominaris; ad quorum consortium non venirem, nisi oculos ad te levarem. Ostendit autem quod attente oculos ad Deum levaverit duplici similitudine, ut auditores magis ad hoc idem attrahat sic. Levavi, inquam, ad te oculos. Et ecce, o auditores, in promptu est quam attente ad Deum oculos levaverim, et adhuc levo, quia, sicut oculi servorum sunt positi in manibus dominorum suorum, attendentes in ipsas manus, ut quacunque [Col. 1321D] hora dominus eis nutum fecerit, ipsi statim obediant; et, ut majus quid dicam: Sicut oculi ancillae, quae magis est subdita et ad obediendum parata, sunt positi in manibus dominae suae, attendentes ut ad solum nutum sequatur obedientia, ita oculi nostri interiores attenti sunt ad Dominum Deum nostrum, ut ei in omnibus ejus voluntatibus obediamus, duraturi in hac servitute donec misereatur nostri, in futuro reducens in immortalitatem et impassibilitatem, et de hac servitute eripiens. Orat autem pro hac miseratione sic: Dico donec misereatur nostri, et quia confido te miserturum, oro miserere nostri; in futuro tandem de servitute hac eripiens, et in perfectum statum nos reducens. Miserere nostri, bis ex nimio desiderio ponit. Dico miserere nostri, et necesse [Col. 1322A] est hoc orare: quia hic repleti sumus despectione, per emphasim, id est adeo despectibiles sumus ut omni repleti despectione videamur. Et non solum ideo necesse est hoc orare quia in corpore sumus despecti, sed etiam, quod majus est, quia multum repleta est anima nostra despectione, visa opprobrium, id est digna opprobrio, abundantibus in terrenis divitiis, id est divitibus hujus saeculi, et visa superbis, id est eisdem abundantibus, qui de divitiis suis superbiunt, despectio, id est digna despectione, quod est dicere: Anima nostra despicitur et opprobrio digna esse judicatur a superbis divititibus hujus saeculi, dum stulta et insana dicitur, eo quod mundana spernat.



IN PSALMUM CXXIII.

[Col. 1322B] Psalmi centesimi vicesimi tertii titulus. Canticum graduum. Quarto gradu de attentione voluntatum Dei ostenso, de quinto gradu agunt perfecti, scilicet ut cum propter attentionem suam tententur de ea attentione revocari, id est a detractoribus vel a blandis deceptoribus, et non possint; hanc constantiam non sibi, sed Domino ascribant, et hoc idem facere omnes illos qui Israel esse desiderant instruunt.

Nisi quia Dominus erat in nobis, dicat nunc Israel, etc.; ac si dicat: Cum ad Deum oculos attentos habuerim, et inde vellent me revocare detractores et blandi deceptores, et non possent, dixi hoc non ex me, sed ex Domino esse quod sic attentus eram. Qua de re exemplo mei quicunque jam oculos ad Deum levans est Israel, et tentatus fuit revocari [Col. 1322C] frustra, non hoc sibi ascribat quod sic constans fuit, sed Israel nunc, id est indilate dicat et ore et mentis reputatione: Nisi ideo remansisset, quia Dominus erat in nobis secundum auxiliantem gratiam, nisi quia Dominus erat in nobis, inquam, cum exsurgerent homines in nos, forte vivos deglutissent nos. Notandum quod hoc quod bis ponit nisi quia Dominus erat in nobis, vel ex nimia exsultatione et affectione facit, vel ad hoc ut singula singulis respondeant, sic: Nisi quia Dominus erat in nobis, cum homines maligni exsurgerent in nos blandis verbis et deceptoriis, tentando nos ab attentione nostra revocare, deglutissent nos, id est incorporassent nos sibi vivos, id est scientes et prudentes in peccando. [Col. 1322D] Et hoc fecissent forte, id est subito, et ex improviso, 519 ut non esset nobis potentia evadendi. Licet scientes deglutiremur, vel forte, id est sicut facti fuissemus absque ratione. Et nisi quia Dominus erat in nobis, cum irasceretur furor eorum in nos, id est cum detractores et maledici furentes irascerentur contra nos, et detractionibus et maledicis verbis, aqua absorbuisset nos, id est ipsi existentes similes aquae diffluendo hac et illac per illicita, vel in hoc quod me nitebantur submergere, ut aqua, absorbuissent nos, id est incorporassent sibi; et hoc forsitan. Istud forsitan tale est quale superius forte. Absorbuissent, inquam, nos, nisi quia Dominus erat in nobis. Caeterum quia in nobis fuit pertransivit, id est evasit anima nostra torrentem, id est amara et [Col. 1323A] detractoria eorum verba ad similitudinem torrentis, cum impetu fluentia, ne nos revocare possent. Dico pertransivit, et hoc forsitan dico, id est timide pro magnitudine periculi in quo fui, et dubitans an in quolibet offenderim. Per hoc instruit auditores semper timidos esse de casu, ut »qui stat videat ne cadat (I Cor. X, 12).« »Beatus enim homo qui semper est pavidus (Prov. XXVIII, 14).«

Pertransivit, inquam, anima nostra torrentem, et utinam anima nostra pertransisset, sic ut in nullo offendisset, aquam intolerabilem, quantum ad fragilitatem nostram, non quantum ad auxilium gratiae divinae! Aquam et torrentem pro eodem habet. Pertransivit, inquam, anima, unde benedictus, id est magnificatus et laudatus sit Dominus, qui non dedit [Col. 1323B] nos dentibus eorum, id est corrosionibus detractionum et maledictorum eorum in captionem, id est in incorporationem, scilicet non permisit ut nos incorporare sibi possent per detractiones et maledicta sua. Non solum autem liberati sumus a dentibus; sed etiam anima nostra existens cauta, sicut passer, qui cautus est ad laqueos evitandos, erepta est de laqueo venantium, id est de deceptoriis blanditiis mundanorum, per quas me sibi capere nitebantur et conformare, sicut venantes decipiunt laqueo feras aut volucres. Et non sic est anima erepta quod unquam illaqueata fuerit, sed ita quod laqueus ille contritus est, id est inefficax ad nos capiendos et illaqueandos, a similitudine contriti laquei, qui impotens est ad illaqueandum. Et quia contritus est, nos liberati [Col. 1323C] sumus inde, ne posset nos decipere. Et hoc non fuit ex nobis, sed hoc adjutorium nostrum contigit in nomine Domini, id est per honorem Domini, scilicet, per misericordiam Domini; contuitu enim misericordiae suae ipse a fidelibus honoratur; ideoque honor ejus dicitur. Nomen vero pro honore positum saepius invenitur, quod est dicere: Quia liberati sumus, per adjutorium misericordiae Domini contigit, vel sic: Adjutorium nostrum contigit in nomine Domini, id est in occasione honoris Domini; scilicet ideo adjuti sumus, quia Dominum omni modo honorare sategimus. Domini dico qui fecit coelum et terram, id est praelatos et subditos. Et quoniam adeo potens est quod coelum et terram fecit, ad adjuvandum [Col. 1323D] nos potens esse comprobatur.



IN PSALMUM CXXIV.

Psalmi centesimi vicesimi quarti titulus. Canticum graduum. Gradu quinto pertractato, hoc, scilicet ut omnem constantiam suam non sibi sed Domino ascriberent, de sexto agitur, scilicet postquam ad hoc constantiae devenitur, ut revocari nequeant ab attentione; et hoc non sibi sed Domino ascribunt, debent etiam ad hoc ascendere ut in solo Domino confidant, omni saeculari confidentia postposita. Ad quam confidentiam perfecti qui hic agunt auditores invitant, ostendendo quid utilitatis ex hac confidentia contingat.

Qui confidunt in Domino, etc.; ac si dicat: Non solum oculos meos ad Deum levari, et non solum [Col. 1324A] dixi: Nisi quia Dominus erat in nobis, sed etiam altius ascendi, ut in solo Domino confidam, omni saeculari confidentia spreta. Ideoque vos quicunque Israel estis, et jam hos quinque gradus ascendistis, adhuc altius ascendite, ut in solo Domino confidatis, et hoc bono vestro facietis. Populus enim qui confidit in Domino, 520 et non in saecularibus, non commovebitur in aeternum a proposito suo bono, neque per prosperitatem, neque per tribulationum adversitatem, sicut mons Sion, id est Christus, super quem montem Sion omnes existentes fundantur et ei innituntur, non potuit aliquo modo a stabilitate sua commoveri. Quod est dicere: Constans erit et immobilis, sicut Christus immobilis exstitit, non ut tantam habeat constantiam quantam Christus habuit, [Col. 1324B] sed, inquantum possibile est, erit ei in constantia conformis. Determinat autem qui sit populus in Domino confidens, ne quis se temere judicet hanc confidentiam habere, cum ea careat, sic: Populus, inquam, qui confidit non commovebitur, et hanc esse confidentem affirmo qui jam spe et bonae vitae conversatione habitat in Hierusalem coelesti. Unde dicit Apostolus: »Nostra conversatio in coelis est (Phil. III, 20).« Et ideo populus confidens non commovebitur, quia montes sunt in circuitu ejus, id est apostoli et caeteri sancti, qui jam de hac vita discesserunt, dicti montes propter sanctitatis suae sublimitatem, sunt in circuitu ejus, id est in munitione ejus, protegendo eum meritis et orationibus suis a laesionibus hostium visibilium et invisibilium, a similitudine [Col. 1324C] patrocinantium militum, qui in circuitu cujuslibet existentes eum ab hostibus instantibus protegunt.

Et etiam Dominus est in circuitu populi sui, protegendo eum auxilio gratiae suae, ex hoc nunc incipiendo, et usque in saeculum perdurando, et vere non commovebitur, quia, etsi ad horam permittat Dominus peccatores justis dominari et eos flagellare, tamen non relinquet diu Dominus virgam, id est flagellationem vel dominationem peccatorum super sortem, id est super electionem justorum, id est super justos electos ad salvationem, ideo ut ipsi justi non extendant manus suas, id est non promoveant affectiones suas ad iniquitatem; ac si dicat: Si ultra [Col. 1324D] modum patiendi permitteret Deus peccatores justis dominari, et eos tribulationibus affligere, utique commoverentur, et ad iniquitatem promoverentur. Ut ergo non solummodo non male operentur, sed nec etiam eorum affectiones ad iniquitatem extendantur, contemperat Deus tribulationes ad modum patientiae ipsorum, ut non permittat ipsos peccatores eis ultra modum dominari, et tribulationibus eos affligere. Unde Apostolus: »Non patietur vos tentari supra id quod potestis (I Cor. X, 13).« Orat autem de hoc quod enuntiavit, sic: Dixi, o Domine, quod non relinques virgam peccatorum super electos justos, et ita sit, o Domine, benefac bonis et rectis corde, auferendo ab eis virgam peccatorum. Bonos vocat bene operantes, rectos corde vero, eos qui cum bene [Col. 1325A] operari nequeant, saltem bene operandi voluntatem habent. Sortem pro electione ponit, eo quod forte fiat electio; virgam vero, pro flagellatione, quia in ea flagelletur, sive per virgam sceptrum accipimus; per sceptrum autem, regnum, eo quod regni sit signum. Quod ex Hebraica translatione colligitur, ubi habetur sceptrum. Ostendit autem damnationem illorum qui a bono proposito commovebuntur, ut per hoc ab hujusmodi re deterreat auditores, sic: Dico quod non relinquet Dominus virgam peccatorum, diu super electos justos; sed ab eis cito auferet ipsam virgam. Declinantes autem, id est deflectentes se a justitia sua, in obligationes, id est iniquitatem, quae est eis obligatio et catena ad mortem, adducet Dominus in futuro in damnationem justo judicio suo, [Col. 1325B] cum operantibus iniquitatem, id est cum illis qui eos faciunt declinare. Ideoque per antonomasiam dicuntur operantes iniquitatem, quod est dicere: In eamdem damnationem adducentur, in quam et iniqui, quibus conformantur. Unde propheta: »Si averterit se justus a justitia sua, nunquid vivet? (Ezec. XVIII, 24.)« Dominus, inquam, adducet declinantes ad damnationem. Dominus dico qui erit Israel pax aeterna, pax dico existens super ipsum Israel, cui, scilicet Israel gratuita dilectione subjicietur, et sine fine confitebitur.



IN PSALMUM CXXV.

Psalmi centesimi vicesimi quinti titulus. Canticum graduum. Ostensa confidentia, quae sextus gradus est, agunt quoque de septimo 521 gradu [Col. 1325C] perfecti, scilicet quod ad hoc jam devenerunt ut de captivitate conversi sint in libertatem, per quam consolati sunt et laetitia repleti et magnificati. De qua etiam orant ut magis et magis eam assequantur, cum in ea semper crescere possint. Per hoc autem exemplum auditoribus dant, ut ad hanc libertatem magis magisque tendant. Captivitatem vero dicimus quando fideles Deo timore poenae et ex auctoritate jubentis Domini serviunt. Qui quidem non servirent, nisi poenam ab eis peccantibus removendam certi essent, et auctoritas jubentis non esset, a similitudine servorum et captivorum, qui potius serviunt timore et auctoritate jubentis domini quam amore. Hujusmodi vero captivitas [Col. 1325D] ex dilatione in libertatem convertitur, cum fideles tanta sunt erga Deum charitate succensi, ut non jam ex timore, sed ex sola serviant dilectione et sine aliqua difficultate; qui nihilominus servirent si nullam poenam de peccatis imminere cognoscerent, a similitudine liberorum, qui serviunt spontanei, non aliqua necessitate coacti.

In convertendo Dominus, etc. Hunc nimirum versum cum quodam ordine incipiat, hoc ordine omisso alio ordine finit. Cum enim principium sic ponat: In convertendo Dominus captivitatem Sion, et post deberet addere factus est magnificatus, vel, factus est gloriosus, vel aliquid tale, quod priori positioni conveniret, hoc positionis ordine dimisso, ponit aliam positionem, quae priori cohaerere non videtur; ponit enim facti [Col. 1326A] sumus sicut consolati. Idcirco vero istud facere videtur, ut innuat quia hoc quod incoeperat et dimittit, ex hoc quod in sequentibus ponitur, evidens est et manifestum. Quod etiam, ob hoc dimittit quoniam non attinet ad suae propositum intentionis. Est autem constructus hujus versus aeque valens ac si talis constructio poneretur: O vos qui jam ad confidentiae gradum ascendistis, exemplo nostro ad hoc pertingere nitimini, ut captivitas vestra in libertatem convertatur, et sic fiatis consolati et laeti sicut et nos. Nam in convertendo Dominus captivitatem nostram, id est cum Dominus misericorditer convertit captivitatem nostram in libertatem, per ipsam libertatem facti sumus sicut consolati. Consolationem dicit ipsam tristitiae remotionem qua desolantur; [Col. 1326B] cum timore poenae servirent, saepe nempe tunc pro servitii gravitate tristitia urgebantur. Idcirco ponit non consolati, sed sicut consolati, quia haec consolatio dicenda est, sicut consolatio, id est umbra consolationis, ad comparationem consolationis futurae, quae dignior erit. Cum dicit in convertendo, illud insinuare videtur quod non longe post conversionem, sed mox in ipsa conversione facta est consolatio.

Tunc autem in hac scilicet conversione, repletum est gaudio os nostrum interius, mens scilicet qua cum Deo ore ad os loquimur. Et non solum interius, sed et lingua nostra exterior: per emphasim dico, repleta est exsultatione, id est verbis exsultantibus, quibus Deum assidue laudamus de nostra conversione. Cum autem captivitas nostra conversa sit, et [Col. 1326C] nos facti sumus consolati, et gaudio et exsultatione repleti, tunc dicent inter gentes, id est ideo continget quia quidam inter gentes existentes, id est quidam ex incredulis gentiliter viventibus, magnificationem nostram considerantes, adinvicem dicent: Vere Dominus magnificavit cum eis facere suum, id est cum prius in eis operatus esset obedientiam, illam scilicet obedientiam, quae est facere suum, id est opus suum, quam cum eis operatus est, scilicet quam ipsi per liberum arbitrium operati sunt, et Deus cum eis per adjuvantem gratiam operatur; magnificavit, id est magnificam et mirabilem fecit. Ita videlicet ut cum ex timore obedissent prius, nunc ex solo serviant et obediant amore. Istud tunc [Col. 1326D] quod initio hujus versus est positum causativum est, idem valens ac si ideo poneretur. Positis verbis ipsarum gentium, quae de ipsorum facient magnificatione, ipsarum verba ex nimia laetitia ad Dei laudem concedunt sic: Quidam, inquam, inter gentes dicent: Magnificavit Dominus facere suum cum eis, et verum dicent: Magnificavit 522 namque Dominus facere suum nobiscum, et ideo facit sumus laetantes, et exterius in lingua, et interius in ore. Ut autem magis magisque laetemur, oramus, converte, Domine, secundum intentionem, captivitatem nostram in libertatem, scilicet cum jam sit conversa, ut jam libertatis amore obediamus, intentius converte ut magis libertatis amore obediamus, vel converte secundum perseverantiam.

[Col. 1327A] Converte, inquam, captivitatem in libertatem, quae sit sicut torrens in austro, id est in tempore austri. Sicut enim austro stante, qui nivem et glaciem resolvit, torrens quilibet ex ipsa nivium et glaciei resolutione crescit, et sic cum impetu fluens omnia obstantia propellit, sic et libera obedientia nostra per Spiritum sanctum crescens, qui omne vitiorum gelu dissolvit et in nobis charitatis fervorem accendit, ad Hierusalem coelestem cum bonorum operum impetu tendit et omnia saecularium voluptatum impedimenta propellit. Spiritus autem sanctus auster congrue potest dici, eo quod corda, vitiorum gelu obdurata, saepius ardore charitatis accendit. Unde in Canticis: »Surge, aquilo; et veni, auster (Cant. IV, 16),« etc. Quoniam de intentione conversionis [Col. 1327B] captivitatis in libertatem oraverat, posset dici: Quare optas hujusmodi libertatem, quae nec etiam dicenda est libertas, cum plures, in hac obedientiae libertate positos, tot oporteat tribulationes pati? Ad quod sic addit: Bene hoc opto. Si enim pro hujusmodi obedientia tribulationes occurrerint, non est ab obedientia desistendum, sed eo amplius in ipsis tribulationibus sunt bonae obedientiae opera seminanda. Qui enim hic seminant bona opera in lacrymis, id est in tribulationibus, quae lacrymae dicuntur eo quod tribulationum causae sunt, in futuro metent beatitudinis aeternae remunerationem, et hoc cum exsultatione, a similitudine ruricolarum, qui cum labore seminant quod cum gaudio metunt, et ideo quoque in tribulationibus opera bona seminanda [Col. 1327C] sunt, ut cum gaudio in futuro metantur, quoniam sancti Patres, nostri praedecessores, euntes hic ad mortem ibant et flebant, id est ibant ad mortem cum fletu, scilicet passione tribulationum, quae per fletum accipiuntur, eo quod fletus causae sunt. Ibant, inquam, cum fletu, mittentes tamen semina sua, id est opera bona. Venientes autem ad patriam coelestem, et secundum corpus et secundum animam in resurrectione, qui fuerunt in tristitia tribulationum, venient cum exsultatione perpetua, portantes manipulos, id est habentes maximum pondus aeternae gloriae, quod innuitur per hoc quod dicit portantes. De magna nempe re, consuevimus dicere portare. Dictum est autem a similitudine cultoris, qui in tempore messis cum exsultatione maxima seminum [Col. 1327D] suorum manipulos portat. Unde Dominus in Evangelio dicit: »Beati qui persecutionem patiuntur propter justitiam, quoniam ipsorum est regnum coelorum (Matth. V, 10).



IN PSALMUM CXXVI.

Psalmi centesimi vicesimi sexti titulus. Canticum graduum Salomonis. Quod est dicere: Psalmus iste est canticum graduum hoc, ut superius exponitur. Canticum dico commonitorium Salomonis, id est mittens nos ad Salomonem, filium David, regem Israel. Adhortatur namque nos sui evidentia, ut, postquam ad libertatem ascenderimus, ne tunc postea nos non posse ulterius cadere confidamus, et sic insolescendo cadamus; illud semper habentes [Col. 1328A] prae oculis mentis, quod si Salomon, qui tantus vir et tam sapiens et etiam propheta exstitit, in idololatriam cecidit, multo magis nos longe minores possibile est cadere. Et sic semper de casu solliciti simus, et in humilitate persistamus, illud pro certo reputantes quod semper ad casum proni sumus, sed quod stamus, Domino custodiente stamus. Haec autem cadendi sollicitudo, in humilitate octavus gradus est. Est autem in hoc psalmo vox eorumdem perfectorum, qui in superioribus gradibus agunt, ostendentium ad generandam in nobis sollicitudinem, quod sicut aliquis Dei domus nequit effici, nisi Deo aedificante, nisi Deo custodiente, ita postquam aedificatus est, stare nequit.

523 Nisi Dominus custodierit, etc. Versus iste [Col. 1328B] primus ad probationem sequentis praemissus est. Unde palam est, consequens versus primo loco sic exponendus est: Dicunt perfecti, qui hic agunt, auditoribus: O vos fideles, quorum jam captivitas in libertatem conversa est, semper de casu solliciti estote, illud reputantes, quod, per vestri custodiam, impotentes estis ad standum. Nisi enim Dominus per gratiam custodierit civitatem, id est unumquemque perfectum fidelem, qui Dei civitas dicitur, eo quod abundat multiplici copia virtutum, sicut civitas frequentia civium: frustra, id est inutiliter, vigilat, id est vigili ratione nititur, qui custodit eam, id est quicunque putat eam a casu custodire, sive sit aliquis praelatus, ad quem pertinet invigilare custodiae subditorum, sive sit ipsa eadem civitas. Inde vero [Col. 1328C] certum est quia, nisi Domino custodiente non potest civitas custodiri, quoniam imprimis nisi Dominus aedificaverit domum, id est nisi Dominus per fidem et peccatorum remissionem et virtutes aedificaverit unumquemque fidelem domum, in qua ipse spiritaliter inhabitaret, in vanum laboraverunt praedicatores praedicando, qui adhuc jugiter aedificant eam, jam in magna parte aedificatam. Et etiam ipsi met qui domus sunt, nunc in vanum laboraverunt bono operi vacando, qui se adhuc jugiter per liberum arbitrium et opus bonum Deo domum aedificant. Quod est dicere: Non potuit domus aedificari nisi Domino aedificante.

Quoniam igitur, o auditores, licet civitas sitis, adeo tamen debiles estis ut non possitis stare nisi [Col. 1328D] Domino custodiente (semper enim hic proni estis ad casum), vanum est vobis ante lucem, id est ante aliam vitam, quae dicitur lux per antonomasiam eo quod in ea perfecta erit illuminatio, surgere in confidentiam non cadendi. De sollicitudine cadendi in qua debetis hic semper humiliari; sed postquam sederitis, id est postquam in hac vita finietur sessio vestra, id est humiliatio vestra: humiliati enim estis hic mortalitate et passibilitate, quae adhuc sunt poena peccati, post finem, inquam, sessionis, postquam ad exaltationem immortalitatis et impassibilitatis venietis, tunc tandem surgite de sollicitudine ad confidentiam. Tunc enim dono gratiae divinae sic confirmabimini ut ulterius cadere non possitis. Sessio pro [Col. 1329A] humiliatione ponitur, eo quod sedentes humiles et imi sunt corpore, quantum ad corporis habitudinem. Vos, inquam, postquam sederitis, surgite, qui hic manducatis panem doloris, id est qui hic reficimini dolore jugiter ut pane, scilicet quibus jucunda refectio est dolere hic de peccatis jugiter, sicut panis jucunda refectio est et assidua. Unde Dominus: »Beati qui nunc fletis, quia ridebitis (Luc. V, 21).« Determinat autem quando surgent, sic: Surgite, inquam, postquam sederitis. Tunc autem illud erit quod surgetis, cum Dominus dederit omnibus dilectis suis somnum, id est requiem aeternam, quae per somnum accipitur, eo quod homines in tempore somni quiescunt. Ne vero requies illa nimis videretur esse differenda, ad consolationem exspectantium [Col. 1329B] addit sic: Dabit, inquam, dilectis suis somnum, id est requiem. Quae requies non diu differetur, sed ecce post breve tempus dabitur haereditas Domini, id est indilate dabit Dominus perseverantibus requiem illam haereditario jure possidendam. Unde in Apocalypsi: »Adhuc sustinete modicum tempus, donec impleatur numerus fratrum [conservorum] vestrorum (Apoc. VI, 11).« Illud nempe recte breve, et modicum judicatur, quod quandoque fine claudendum est.

Determinat vero de quo Domino dicat, sic: Ecce, inquam, haereditas Domini, scilicet ecce merces filii, antonomastice, id est ecce haereditas illa quae erit merces, quam Dominus Filius daturus est legitime certantibus, vel quae haereditas est merces Filii, [Col. 1329C] scilicet quam ipse Filius haereditatio jure jam possidet. Determinat quoque de quo filio dicat, sic: Filii dico, fructus ventris virginalis existentis, scilicet qui filius, de beatissimae Mariae virginali ventre progrediens, ipsius Virginis et totius generis humani fructus, id est utilitas exstitit. 524 Quod sane mulier illa cognovit, quae extollens vocem de turba: »Beatus, inquit, venter qui te portavit (Luc. XI, 27).« Fructum quippe illud quod utile est vocare consuevimus.

Quoniam autem fideles jam in libertatem conversos humiliaverat, dicendo: Nisi Dominus custodierit, et vanum est vobis, etc., ne viles ideo viderentur, eos etiam commendare intendit sic: Quamvis dixerim [Col. 1329D] vanum esse surgere ante lucem, fideles illos quorum captivitas conversa est jam in libertatem, tamen non idcirco viles esse judicentur.

Nam sicut sagittae in manu potentis, id est in manu robusti sagittarii efficaces sunt ad interficiendum; ita filii excussorum, id est fideles isti existentes filii apostolorum validi sunt ad perimendum malos praedicatione sua, in hoc quod mali sunt. Excussores quippe apostoli congrue dicuntur, eo quod praedicatione sua fideles ex ore diaboli lupi rapacissimi et a massa perditorum excusserunt, a similitudine militum strenuorum, qui, per violentiam, praedam ab hostibus excutiunt et a similitudine messorum, qui vulgo dicuntur excussores, eo quod grana a paleis verberibus excutiant. Non solum autem fideles [Col. 1330A] jam liberi facti, validi esse comprobantur, quia filii excussorum sunt, sed per hoc quoque quoniam cum ipsi sint filii excussorum, beatus vir ille et hic et in futuro, qui implebit opere desiderium suum ex ipsis, per exemplum et doctrinam acceptum, desiderium, scilicet bene operandi. Cum enim virum hunc per eos constet esse beatum, procul dubio praecipue palam est illos esse beatos. In hoc autem apparebit vir ille beatus, quia non confundetur, id est non erubescet superatus, cum disputando loquetur inimicis suis, infidelibus et haereticis, in porta, id est in manifesto. Quod sane per hanc positionem intelligitur, quae est in porta, eo quod in portis civitatum manifesta judicia cives facere consueverunt, vel sic: Cum loquetur inimicis suis disputando in porta, [Col. 1330B] id est sicut non sint inimici extra portam, sed ut sint in porta, id est in fide quae porta est et ingressus ad caeteras virtutes.



IN PSALMUM CXXVII

Titulus centesimi vicesimi septimi. Canticum graduum. Ostenso hoc, quod, nisi Dominus custodierit civitatem, frustra vigilat qui custodit eam, unde sollicitudo cadendi oriri debet, quae octavus gradus est, de nono gradu in sequenti psalmo perfecti agunt, qui talis est, timere scilicet Dominum casto timore, id est eum diligere sic, ut timendo in viis ejus ambuletur. Qui nimirum timor ea consideratione habendus est, quod nullus stare potest, nisi Domino custodiente. Ad quem timoris gradum, perfecti qui in [Col. 1330C] hoc psalmo agunt auditores invitant; ostendendo et hic et in futuro beatos esse illos qui timent Dominum. Notandum autem quod etsi in aliquo aliorum graduum superiorum castus timor accipi potuit, in hoc tamen differt, quoniam hic timor ille accipitur, qui ea habetur consideratione quod nullus potest stare nisi Domino custodiente.

Beati omnes, et hic et in futuro, qui timent Dominum; ac si dicat: Quandoquidem, ut in priori psalmo dictum est, nullus potest stare nisi Domino custodiente, vos, qui jam ad hoc ascendistis, ut cognoscatis nullum posse stare aliter, hac consideratione timete Dominum casto timore, id est diligite eum. Beati enim omnes et hic et in futuro qui timent Dominum, et illi, inquam, qui sic eum timent, quod [Col. 1330D] existentes in viis ejus, id est in praeceptis ejus quae sunt viae ad vitam, ambulant, id est promoventur in ipsas vias, complendo eas perseveranter. Facit autem apostropham ad quemlibet ipsorum auditorum, ut magis eum incitet ad hunc timorem, ostendendo quae utilitas in futuro et hic ex isto timore continget. Dico quod beati omnes qui timent Dominum. Et ecce quam beatitudinem in futuro et hic habebis tu quicunque, si eum timueris. Vere hic beatus es jam spe, et in futuro bene tibi erit, id est beatus eris ipsa rei experientia. Beatus es, inquam, hic jam spe, et bene tibi erit 525 in futuro, quia manducabis labores manuum tuarum, id est reficieris spiritaliter laboribus manuum tuarum, id est aeterna beatitudine, quam [Col. 1331A] acquires laboribus bonorum operum tuorum, a similitudine strenui laboratoris, qui, manibus in aestate laborando, acquirit unde in hieme pascatur. Beatus es etiam in praesenti, quoniam uxor tua, id est sensualitas tua, quae subdita erit rationi, ut uxor viro, ideoque uxor dicitur, erit abundans bonis operibus, sicut est vitis abundans racemis. Uxor, inquam, tua erit abundans, et hoc in lateribus domus tuae, id est in officio laterum domus tuae, in officio membrorum scilicet, quae dicuntur latera corporis, quod est domus animae, eo quod exteriores partes corporis sunt, et ipsum corpus ambientes, sicut latera domus exteriora sunt domus, partes et ipsam domum ambientes. Membrorum nempe officio sensualitas opera bona fructificat, a similitudine [Col. 1331B] vitis, quae in aprico laterum domus existens, magis fructifera est.

Notandum autem quod, dum rationalitati sensualitas subjicitur, utraque in quiete est; praevalente vero sensualitate, utraque de quiete sua expellitur: quod praemonstratum est in Adam et Eva uxore ejus. Dum Adam Evae praevaluit, uterque in paradiso mansit; caeterum, postea Adae Eva praevalente, de paradiso expulsus est uterque. Uxor, inquam, erit abundans filiis, id est operibus bonis, et filii tui qui de uxore illa generabuntur, bona opera scilicet erunt, sicut novellae olivarum, id est similes novellae olivae. Sicut enim novella olivarum, quae parva est, paulatim in adultam olivam excrescit, ita et bona opera, in pace concordiae ecclesiasticae facta, paulatim [Col. 1331C] per hanc pacem excrescent, donec ad illam pacem perfectam aeternae patriae pertingere fideles faciant. Per olivam nimirum congrue pax accipitur, eo quod oliva signum pacis sit. Filii, inquam, tui existentes in circuitu mensae tuae, id est in circuitu Christi, qui mensa tua est, id est refectio tua spiritalis. Quod est dicere: Illos filios tuos dico comparabiles esse novellae olivae, qui in circuitu Christi sunt, id est ad Christum intendentes, et ad ejus honorem procreati. Et est dictum a similitudine filiorum, in circuitu paternae mensae existentium, ut inde alantur. Dixi quod ille qui timet Dominum labores manuum suarum in futuro manducabit, et hic uxor ejus erit abundans sicut vitis, et filii ejus [Col. 1331D] sicut novella olivarum. Ecce igitur sic, sicut in praesenti ostensum est, benedicetur, id est beatificabitur homo ille qui timet Dominum casto timore. Quare, o tu quicunque auditor, time Dominum. Quod si feceris, benedicat tibi Dominus, id est exaltet te beatitudine. Et hoc contingat ex Sion, id est ex hoc quod tu eris Sion, speculans futura, non attendens praesentia. Et hoc quidem modo benedicat te, quod hic videas visu mentis omnibus diebus vitae tuae bona Hierusalem coelestis, id est bona similia bonis Hierusalem, ut videlicet a vitiis quiescas, Dei dilectione exardescas, ad similitudinem civium Hierusalem, etsi non adeo perfecte. Unde Prosper: Est in hac vita multis requies data sanctis. Videas hic, inquam, bona Hierusalem. Et in futuro videas ipsa rei experientia [Col. 1332A] filios filiorum tuorum, id est filios generandos a filiis tuis, scilicet remunerationem bonorum aeternorum, quae dicuntur filii filiorum, id est operum bonorum, eo quod ab ipsis procedent, ut filii a patribus. Exponit autem, quid dicat filios filiorum, sic: Videbis, inquam, filios filiorum, scilicet pacem aeternam dandam super Israel, id est dandam a superiori dispositione Dei, illis qui hic sunt Israel; quam pluraliter voco filios, cum sit una propter plures eam participaturos.



IN PSALMUM CXXVIII.

Titulus centesimi vicesimi octavi. Canticum graduum. Postquam ad timorem, qui nonus gradus est, auditores perfecti invitaverunt, quia timor iste otiosus esse non potest, sed timorem hunc bona [Col. 1332B] operatio comitatur; quae quidem beata merces est 526 hujus timoris, quae a Domino, ut in praecedenti psalmo ostensum est, timentibus multiplicatur, et pro hac sane bona operatione et timore, saepius ab infidelibus aut a falsis fidelibus tribulationes corporis suboriuntur: adhortantur perfecti in hoc psalmo agentes auditores ad constantiam insuperabilem, ne deficiant in his tribulationibus; quae constantia quidem decimus gradus est, sed usque adeo in timore casto et opere bono constantes sint ut exemplo ipsorum perfectorum veraciter dicere possint:

Saepe expugnaverunt me, etc., ac si dicant: Adhortati sumus fideles quosque ad timorem, et ad [Col. 1332C] ambulandum bene operando in viis Domini. Caeterum, quoniam hujus rei occasione tribulationum impugnationes a peccatoribus orientur, adhortamur quoque fidelem quemque, qui, postquam ad hoc timoris et bonae operationis ascenderit, Israel fit, ne in istis impugnationibus deficiat; sed adeo constans sit quod nunc, id est statim indilate veraciter ad Dei laudem et gratiarum actionem dicat, postquam superari non poterit: Saepe expugnaverunt, id est impugnaverunt me. Non ponit autem qui sint impugnatores; constat enim bonos non a bonis, sed a malis solummodo impugnari. Impugnaverunt, inquam, me. Et hoc contigit a juventute mea, id est ideo me impugnaverunt quia veterem hominem cum actibus suis exueram, et novum hominem, qui [Col. 1332D] secundum Deum creatus est cum actibus ejus induendo, per ipsius novi hominis timorem et bonam operationem juvenis factus fueram. Vel a juventute, id est a tempore juventutis, scilicet a tempore fortitudinis meae adeptae per timorem et caeteros gradus superiores, quae per juventutem accipitur, eo quod in juvenibus inest fortitudo praecipua. Facit autem apostropham ex gratulatione nimia, et ut addat sic: Saepe, inquam, expugnaverunt me a juventute mea; et ideo saepe, etenim non potuerunt mihi imprimis praevalere. Hoc autem totum est ac si diceret: Saepe impugnaverunt me a juventute mea, et nullo modo potuerunt mihi praevalere. Exponit autem qui impugnaverunt et quomodo impugnaverunt, et quid per impugnationem effecerunt, sic: [Col. 1333A] Impugnaverunt, inquam, et hoc modo quidem videlicet, supra dorsum meum fabricaverunt peccatores, antonomastice. Per dorsum datur intelligi, quoniam et super caetera membra fabricaverunt. Cum ponit supra dorsum fabricaverunt, denotat vehementiam flagellationum; quod ita, scilicet jugiter et vehementer ejus flagellationi vacaverunt, sicut fabricatores qui vehementer et assidue incudem malleis in fabricatione contendunt. Denotat quoque, per dorsum, quod pars est corporis, quod eum solum in corpore impugnaverunt, et quia aliquid in ipsa impugnatione effecerunt, a similitudine fabricantium, qui aliquid fabricando efficiunt.

Ostendit ergo quid per impugnationem effecerunt, addendo sic: Fabricaverunt, inquam, supra dorsum [Col. 1333B] meum, et fabricando prolongaverunt iniquitatem suam, scilicet cum eorum iniquitas magna esset, quando solam habebant impugnandi voluntatem, cum jam flagellando supra dorsum meum fabricaverunt, tunc iniquitatem suam prolongaverunt, id est majorem fecerunt. Pejus enim est male facere quam tantum male velle. Est autem positum a similitudine ferri, vel cujuslibet aeris, quod fabricando prolongatur et extenditur. Cum dicit iniquitatem persecutorum prolongatam, ex opposito docet sui ipsius patientis justitiam per eamdem fabricationem prolongatam. Quoniam ergo fabricaverunt et prolongaverunt, Dominus qui, cum sit Dominus omnipotens est et justus, et ideo justitiam facere debet, in futuro concidet cervices peccatorum, id est concidet et [Col. 1333C] in aeternum destruet ipsos peccatores propter cervices, id est propter cervicositates eorum, scilicet propter superbias quae per cervices intelliguntur, eo quod in cervicum elevatione denotantur. Ne vero peccatores concidantur, confundantur bona erubescentia de superba 527 actione sua, et sic convertatur retrorsum post nos, ut imitatores nostri fiant omnes illi peccatores qui oderunt Sion, id est qui non ex merito, sed ex odio persecuti sunt nos existentes Sion. Quia si converti noluerint, concedo de eis quod justum est, scilicet fiant justo judicio Dei aridi ab omni virtute ante quam de hac vita evellantur. Et non quoquo modo, sed sicut fenum tectorum, quod priusquam ab aliquo [Col. 1333D] evellatur, ex toto aruit per se, utpote nullum habens terrae fundamentum. Sic et ipsi vero, fundamento Christo carentes, etiam in vita degentes interius exarescant. Per hoc autem eos ab iniquitate eorum deterret. Cum dicit priusquam evellatur, innuit peccatores de hac vita non volentes migrare, sicut justos, sed evellendos esse, id est vi quadam extrahendos esse et invitos.

Fiant, inquam, sicut fenum tectorum. De quo feno, quia inutile est, non implebit manum suam qui metet, id est messor messium spicas et alia fena utilia colligens, non colliget ex hoc feno aliquantulum ut inde manum impleat. Et non implebit ex eo sinum suum ille qui manipulos alterius utilis feni vel messium colliget, id est non colliget inde [Col. 1334A] multum, ut sinum suum ex eo possit implere, sicut ex bono feno, vel ex messe aliquando tantum colliget, ut inde manum impleat, aliquando tantum ut impleat sinum. Quod est dicere: Adeo est inutile fenum illud tectorum quod nullus ex eo curabit parum colligere, ut inde impleat manum, vel multum colligere ut impleat inde sinum. Similiter etiam de peccatoribus continget. Cum enim angeli qui ad metendum fideles dispositi sunt, quosdam sic colligunt de hac vita, ut parum quid, minus perfectos, scilicet a similitudine metentis aliquid parum de feno, vel de messe, ut inde manum impleat; quosdam vero sic colligunt, ut magnum quid perfectos scilicet a similitudine multum de feno, vel de messe metensis, ut inde sinum impleat; peccatores neque [Col. 1334B] colligent, ut parvum neque ut magnum. Et ideo non colligentur, quia illi qui praeteribant, praedicatores, scilicet qui erant hanc vitam praetereuntes et contemnentes, tondendo ad patriam, non ejus voluptatibus adhaerentes, non dixerunt illis peccatoribus, benedictio Domini, id est exaltatio in fide et virtutibus a Deo data, sit super vos.

Notandum quod et voce et affectione de omnibus, tam bonis quam impiis, dixerunt, ut super omnes benedictio Dei esset. Aliter enim perfecti non essent, cum Dominus dicat: »Orate pro persequentibus et calumniantibus vos (Matth. III, 44).« Caeterum cum dixit: Non dixerunt: Benedictio Domini super vos, compendiosa positio est, ac si diceret: [Col. 1334C] Non dixerunt, id est dicto praedicationis suae non effecerunt, ut veraciter dicere possent benedictio Domini in fide et virtutibus facta est super vos, o peccatores. Quod est dicere: Per dicta praedicationis suae non potuerunt eos ad hoc bonitatis adducere ut digni essent divina benedictione. Exponit autem quomodo eis non benedixerunt, sic: Dico: Non dixerunt: Benedictio Domini super vos, scilicet non dixerunt: Benediximus vobis positis in nomine Domini, id est dicto praedicationis suae in eis induratis non effecerunt hoc, ut veraciter dicere possent, nos benediximus vobis, id est exaltavimus vos, scilicet fuimus causa quare exaltaremini vos, ponendo vos per praedicationem nostram in nomine Domini, id est honore Domini, scilicet hoc in vobis [Col. 1334D] efficientes praedicando, ut honori Domini vacaretis. Quod est dicere: Non potuerunt eos ad hoc praedicatione sua praedicatores adducere ut Deum bene vivendo honorarent, et sic ab eo benedicerentur.



IN PSALMUM CXXIX.

Titulus centesimi vicesimi noni. Canticum graduum. Ostenso decimo gradu, constantia scilicet quae habenda est in tribulatione, de undecimo perfecti in sequenti psalmo agunt, scilicet de clamore intenso, qui habendus est ad Deum ab his qui in profundis tribulationum sunt, ne Dominus patiatur eos deficere, observando iniquitates eorum. Qui quidem deficerent, si 528 Deus vellet iniquitates eorum observare ad ulciscendum. Nullus [Col. 1335A] enim adeo sanctus in quo nihil iniquitatis inveniri possit. Ut igitur perfecti, in hoc psalmo agentes, his qui pro Domini timore et obedientia in tribulatione sunt positi exemplum tribuant clamandi sic ad Dominum ne deficiant, ostendunt se sic ad Dominum clamasse, reputando quod si Dominus vellet iniquitates observare, nullus posset constantiam habere. Ostendunt quoque se in Domino sperasse non ex meritis eorum, sed ex eo quod ipse propitius est ut alios instruant exemplo suo, omnem spem suam non in meritis suis, sed in misericordia Domini ponere.

De profundis, etc., ac si dicat: Qui jam ad constantiam in tribulationibus devenerunt, ne a constantia sua occasione ipsarum tribulationum deficiant, de profunditate ipsarum tribulationum ad [Col. 1335B] Dominum clament, et exemplo meo hoc faciant. Ego namque in profundis tribulationum positus, a similitudine illius qui in profundis fluctuum positus clamat ad eos qui supra littus sunt, ut ei succurant. De ipsis profundis tribulationum clamavi, id est clamore intenso egi, dicens etiam ore, o Domine, exaudi vocem meam. Exaudi, inquam, et non remisse, sed, sicut ego cum intenso clamore oravi, ita quoque fiant aures tuae intendentes, id est potentia misericordiae tuae per quam orantes te misericorditer audis, fiat intendens in vocem deprecationis meae, id est fiat intense audiens vocem meam qua te deprecor sic, scilicet fiat intendens, ut quod intense oro intense compleas, ut me videlicet illaesum [Col. 1335C] in profundis tribulationum custodias; vel in vocem deprecationis meae, id est in vocem procedentem ex deprecatione intensi clamoris interioris. Notandum quia, quod ponit apostrophatice ad Deum, de profundis clamavi ad te, Domine, hoc facit ad gratiarum actiones, ex eo quod ipsum clamantem fecit. Et per hoc instruit auditores, ut cum fient clamantes, ex hoc ipso quod clamantes erunt, Deo referant grates.

Fiant, inquam, aures tuae intendentes. Ne vero fiant non intendentes, non observes iniquitates meas, id est non habeas eas in memoria sicut punire disponas, et sic me deficere a constantia mea permittas. Si enim iniquitates et meas et caeterorum observaveris, ut eas ulciscaris, Domine, quis subtinebit [Col. 1335D] te, Domine? id est quis sustinendo pro te tribulationes, te remuneratorem exspectabit? Nullus. Ac si dicat: Noli meas iniquitates observare, ut pro eis me deficere permittas. Nam si meas observaveris, constat a simili, quod et caeterorum observabis, et sic nullus ulterius erit pro te indeficienter patiens, et inde te remuneratorem exspectans. Quamvis autem dicam: quis substinebit, tamen ego sustinui te, Domine, id est sustinendo pro te tribulationes. Inde te remuneratorem exspectavi, et non ex meritis meis, sed inde, Quia propitiatio est apud te, id est in tui natura scilicet, quia ex natura tibi contingit ut nobis propitieris, et etiam exspectavi te remuneratorem propter legem tuam, id est propter conditionalem constitutionem tuam, a me completam. [Col. 1336A] Constituisti nempe: »Dimittite debitoribus et dimittetur vobis (Matth. VI, 12),« quod, prout potui, complevi. Vel universaliter propter legem tuam, id est propter omnia legis tuae praecepta, inquantum potui a me completa. Ut autem auditores instruat Dominum sustinere, facit ad eos apostropham, dicens se Dominum sustinuisse, sic: Dixi, o auditores, quod sustinui Dominum, et verum dico, sustinuit enim anima mea eum in verbo ejus, in est in consideratione verbi ejus, scilicet quia promisit se remuneraturum sustinentes se, ideo anima mea sustinendo pro eo tribulationes, ipsum remuneratorem exspectavit. Et non solum in consideratione promissionis ejus speravit anima mea eum remuneratorem, sed etiam speravit anima mea in Domino, id est in considetione [Col. 1336B] Domini, scilicet quia consideravi eum Dominum omnium esse, spem habui quod me posset remunerare. Speravit, inquam, anima 529 mea in Domino, incipiens sperare a matutina custodia, id est ab illo tempore ex quo ego veniens ad mane, id est ad claritatem fidei, custodire me a vitiis incoepi, et speraturus in Domino sum perseveranter usque ad noctem, id est usque ad finem hujus vitae. Et quia ego speravi et semper speraturus sum, exemplo mei speret in Domino quicunque est Israel. Et non speret ex meritis suis, sed ex gratuita misericordia Domini. Quia misericordia est apud Dominum, id est in natura Domini, scilicet naturale est ei ut sperantium in se misereatur. Et ideo etiam speret, quia apud eum fuit copiosa redemptio, [Col. 1336C] id est quia morte sua redimet omnes in se speraturos tam gentiles quam Judaeos. Vel copiosa redemptio, quantum ad vitia. Redemit enim nos non solum a peccatis originalibus, sed ab actualibus. Et ideo adhuc sperate, quoniam ipse redimet Israel, id est in fine vitae salvabit unumquemque existentem Israel, ex omnibus iniquitatibus ejus, scilicet cum post remissionem peccatorum in baptismo unusquisque existens Israel, multas admittat iniquitates. »In multis enim, ut apostolus Jacobus testatur, offendimus omnes (Jac. III, 2),« ipse redemptione mortis suae salvabit ipsum, Israel poenitentem ab illis iniquitatibus in exitu vitae suae, ne pro illis pereat.



IN PSALMUM CXXX.
[Col. 1336D]

Titulus centesimi tricesimi. Canticum graduum. Undecimo gradu pertractato, scilicet clamore in tribulatione corporis, ne fiat ibi defectus duodecimum gradum in sequenti psalmo perfecti in ipso agentes ad instructionem auditorum ostendunt, apostrophatice ad Deum gratiarum actionem agendo, ostendendo scilicet se semper in humilitate persistere quae duodecimus gradus est, ut ea mirabilia superiorum graduum ad quae jam ascenderunt, non sibi sed Domino ascribant.

Domine, non est exaltatum, etc.; ac si dicat: Cum quicunque ad hos superiores gradus ascenderint, non est eis inde superbiendum, sed est tunc eis in his humilitas habenda, ut haec non ex se, sed ex [Col. 1337A] Domino esse judicent. Quod quidem est gradum duodecimum ascendere. Hanc autem humilitatem ad exemplum mei habeant. Cum enim jam hos superiores gradus ascenderim, o Domine, non est inde exaltatum cor meum in superbiam, neque oculi mei exteriores elati sunt superbe, id est non apparuit inde superbia aliqua in elatione oculorum meorum. Aliquando quippe superbia in corde latet, ut non appareat exterius, aliquando quidem in oculorum elatione denotatur. Quoniam indeterminate posuerat non est exaltatum cor meum, in quo non sit exaltatum determinat sic: Non est, inquam, exaltatum cor meum, et non solum removeo illud fuisse exaltatum in parvis rebus, sed etiam neque ambulavi in magnis, neque in mirabilibus super me existentibus, [Col. 1337B] scilicet ego positus in magnis et mirabilibus gradibus superioribus qui non sunt ex me, sed super me, id est ex dono Dei qui est superior me non ambulavi, id est non promovi me superbe in illa magna et mirabilia, ut ex me ea esse reputarem. Quod est dicere: Non superbivi contuitu illorum magnorum et mirabilium. Non solum autem non ambulavi in magnis et in mirabilibus, sed et humiliter sensi ea ex te esse. Et si ego non humiliter sentiebam, sed ex contrario exaltavi animam meam, id est superbivi in anima mea, ista reputando ex me esse; sicut puer qui adhuc incumbens super matrem suam ab ea lactatur, si fuerit ablactatus, id est a lacte separatus, perit, per se nempe nondum vivere potest, ita digne retributio pereundi veniat in [Col. 1337C] animam meam, id est ita pereat anima mea. Idcirco vero sic sub hac conditione se devovet perditioni ut auditores a superbia retrahat, docens in se eos perituros esse nisi humiliter senserint.

Dixi quod non est exaltatum cor meum, contuitu superiorum magnorum, sed humiliter sensi. Ergo exemplo mei quicunque est Israel non superbe in se confidat, sed speret humiliter quicunque est Israel omnia 530 magna esse in Domino, id est in dono Domini, non in meritis suis. Speret, inquam, incipiens ex hoc nunc, id est instanti praesenti tempore, et perseverans in spe usque in saeculum futurum; vel sic: Non est, inquam, exaltatum cor meum, vel non ambulavi, id est non promovi me superbe [Col. 1337D] in magnis, neque in mirabilibus, id est in consideratione magnorum et mirabilium, extendendo me super me, ut me scilicet majorem facerem quam essem. Unde Dominus: »Cum feceritis omnia quae praecepta sunt vobis, dicite: Servi inutiles sumus (Luc. XVII, 10).« Quocirca, quicunque Israel existens, exemplo mei non superbiat, sed humiliter sentiat, et sic speret Israel remunerationem in Domino, id est in consideratione Domini: considerando scilicet eum esse Dominum et potentem ad remunerandum. Alioquin autem remuneratio speranda non esset. Speret, inquam, Israel in Domino, incipiens ex hoc nunc, et perseverans usque in saeculum futurum. Hoc ut superius exponitur.



IN PSALMUM CXXXI.
[Col. 1338A]

Titulus centesimi tricesimi primi. Canticum graduum. Postquam de humilitate habenda in magnis et mirabilibus actum est, quae duodecimus gradus est, agunt etiam perfecti de gradu tertio decimo in psalmo sequenti, qui gradus nihil aliud est quam hoc quod jam ad hoc dignitatis ascenderunt, ut jam disponant vivere ad conformitatem apostolorum, in unum habitando, et omnia communia babendo. Et quoniam hoc suis meritis assequi nequeant, orant quatenus hoc meritis Christi, sui capitis, assequantur, qui mansuetus fuit, et in omnibus ut firmiter promisit obediens Patri. Hoc autem ea fiducia se dicunt orare quia Dominus Pater [Col. 1338B] juravit David Christo, quia de fructu ventris ejus ponet super sedem suam, et quia elegit Dominus Sion, dicens: Haec requies mea, etc. Totum autem hoc voco hic gradum, et quod ad conformitatem apostolorum vivere disponunt, et quod hoc orant adipisci merito mansuetudinis David Christi. De hac ergo dispositione et oratione ea intentione agunt ut auditores sui exemplo invitent ad hunc gradum dispositionis et orationis ascendendum.

Memento, Domine, David, etc., ac si dicat. O auditores, postquam jam superiores gradus ascenderitis, ad hunc etiam ascendere laborate, ut ad conformitatem apostolorum vivere disponatis, et de hoc adipiscendo merito mansuetudinis Christi veri David oretis. Inde vero, me vobis exemplum habetote. [Col. 1338C] Ego namque postquam ad conformitatem apostolorum vivere disposui, de hac adipiscenda sic Dominum Patrem oravi, ut mihi quod disposui concedas, quoniam ad hoc adipiscendum merita mea non sufficiunt: Memento, Domine Pater, David Christi capitis mei, manu fortis, qui viriliter egit in obedientia sua; ut ejus virilitatis et fortitudinis meritum in me remuneres, concedendo mihi per eum quod disposui et unde oro. Et memento omnis mansuetudinis ejus, scilicet quod in omnibus fuit mansuetus et patiens, nulli malum pro malo retribuens, nunquam jugum praeceptorum Domini detrectans, ejusque mansuetudinis meritum in me remunera, concedendo quod disposui et unde [Col. 1338D] oro; vel sic potest versus iste legi, ut non accipiamus David, quantum ad nominis interpretationem, sic: Memento, Domine, David, Christi, ut pro ejus amore, cujus membrum sum, adipiscar quod disposui. Et memento omnis mansuetudinis ejus, id est in memoria habe omnem obedientiam ejus, cum mansuetudine completam ut ejus mansuetudinis merito adipisci me permittas, quod disposui et unde oro. De hac mansuetudine dicit Isaias: »Sicut ovis ad occisionem ductus est, et non aperuit os suum (Isa LIII, 7).« Memento, inquam, mansuetudinis, id est mansuetae obedientiae ejus completae; sicut juravit Domino Patri, sicut votum vovit Deo Jacob, id est Domino Patri qui Deus est Jacob, id est virilium luctatorum, cui ipsum obedire decebat, [Col. 1339A] cum ipse prae caeteris esset Jacob. 531 Non dicit juravit et votum vovit; quod ipse juramentum et votum fecerit, sed per haec duo innuit, quoniam hanc mansuetam obedientiam esse complendam firmiter apud se disposuit. His enim duobus modis, voto, scilicet aut juramento, solent firmiter res futurae disponi. Cum Dominum Patrem Deum Jacob dicit, per hoc auditores invitat ut Jacob studeant effici.

Juravit, inquam, et votum vovit, id est firmiter secum disposuit, ita dicens: Si introlero in tabernaculum, id est in habitaculum domus mae, et si ingressus tabernaculum ascendero in lectum strati mei, id est in lectum constratum culcitris vel aliis pannis. Lectum quippe dicimus ipsum instrumentum; stratum [Col. 1339B] vero, pannos et culcitras quae supra ponuntur. Et postquam lectum strati ascendero, si dedero somnum oculis meis, et etiam quod minus est, si dedero dormitationem, id est brevissimum somnum palpebris meis, ut aliquantulum permittam claudi somno palpebras oculorum meorum, et si, etiam quod multo minus est, dedero requiem somni temporibus meis; prius enim tempora somno aggravantur quam palpebrae dormitando claudantur. Si haec, inquam, superiora dona quietis admisero, donec compleam quod mihi injunctum est, scilicet donec per mortem meam et praedicatores meos inveniam locum Domino Patri, id est donec inveniam tales qui sint locus, id est spiritalis habitatio Domini Patris, quos inhabitet [Col. 1339C] per adjutricem gratiam, et talem locum inveniam qui sit tabernaculum Deo Jacob, id est qui sit bona vita militans Deo Patri, cui militandum est, cum ipse sit Deus Jacob, id est fortium luctatorum; tunc indignus sum ego remuneratione. Haec autem omnia ad solam similitudinem dicuntur. Est autem aequipollens ac si sic breviter esset positum: Sicut bonus miles, donec peracto proposito militiae suae non intrat tabernaculum domus suae ad hoc ut lectum suum ascendens, satisfaciat sibi diu per somnum quiescendo, aut saltem parum quiescat dormitando, vel pauxillum requiem temporibus dando, ita nec ego multum parumve quiescam, id est cessabo, donec propositum injunctae obedientiae meae complevero, scilicet ut per mortem meam et per doctrinam [Col. 1339D] praedicatorum meorum, tales et ex Judaeis et ex gentibus Domino acquiram quos spiritaliter inhabitet, et qui sint ei bona vita sua militantes. Verbis his Christi ad auctoritatis pondus interpositis, perfecti rursus in persona sua ipsorum agentes eum complesse jam quod disposuit confirmant sic:

Dico quod juravit et votum vovit Domino, dicens quod inveniret locum, id est sedem Domino, Ecclesiam scilicet. Et ecce manifestum est ipsum jam sedem Domino acquisisse. Nam audivimus eam sedem, id est Ecclesiam jam esse in Ephrata, id est in Judaico populo, qui per Ephrata convenienter accipitur. Ephrata namque locus est in Judaea, qui et Bethleem dicitur. Interpretatur quoque Ephrata speculum. Judaicus ergo populus congrue per Ephrata [Col. 1340A] designatur, eo quod speculans fuerit, scilicet omnia carnalia faciens per speculum et in aenigmate, cum omnia fecerit cum obscura significatione. Cum dicit audivimus eam in Ephrata, istud eam relatum est ad locum quod superius positum est, ubi dixerat, locum Domino, tabernaculum Deo Jacob. Quod certe non est inconveniens, et si locum sit masculinum, eam vero femininum. Non enim relativum est secundum genus, sed secundum ipsius vocis significationem. Idem enim est cum ponit locum, ac si poneret sedem, juxta quam aequipollentiam relativa vox est eam ad locum. Dico quod audivimus eam in Ephrata. Et non solum audivimus eam in Ephrata, sed et invenimus eam, sedem Domini, Ecclesiam esse in campis silvae, id est in campis factis ex [Col. 1340B] silva, scilicet in populis gentium, qui, cum prius inculti essent, ut silva, ex incultis facti sunt culti, ad modum camporum. Hoc autem totum est ac si taliter esset positum: Jam audivimus Ecclesiam esse et in gentibus et in Judaeis. Quoniam vero superius oraverat, dicens: Memento, Domine David, et non ostenderat dispositionem 532 suam, pro qua oraverat, eam ostendit cum addit: Introibimus, etc. Quod sic adaptatur: Dico: Memento, Domine, David, et omnis mansuetudinis ejus, ut ipsius scilicet mansuetudinis merito nobis hoc adipisci concedas quod disposuimus. Nos etenim hoc disposuimus quod introibimus per obedientiam in tabernaculum, id est in militiam ejus David. Exponunt [Col. 1340C] autem quomodo introibunt, sic: Hoc modo scilicet introibimus, id est venerabimur eum corde, ore et opere permanentes in loco illo, id est in statu illo vivendi in quo steterunt, id est in quo perseveranter vixerunt pedes ejus, id est apostoli et caeteri discipuli ejus, qui pedes ejus dicuntur, eo quod eum in notitiam hominum portaverunt. Quod est dicere: Sicut pedes ejus militaverunt ei in unitatem fidei et concordiae, tendendo, et cohabitando et omnia communia habendo, ut pote quibus »erat cor unum et anima una (Act. IV, 32),« sic et nos ei militare disposuimus, in unum cohabitando et omnia communia habendo. Ut autem introire possimus in tabernaculum illius, et adorare in loco ubi steterunt pedes ejus, surge, Domine, Pater, id est sublimis et [Col. 1340D] potens appare eundo in requiem tuam, scilicet per hoc manifesta potentiam tuam, ut venias non localiter, sed secundum inoperantem gratiam in nos quos adventu tuo facies requiem tuam, id est adeo sanctos facies ut in nobis quiescas, id est delecteris, sicut aliquis in quiete delectatur.

Tu, inquam, surge, et, per tuum surgere, surgat etiam arca sanctificationis tuae, id est sublimetur arca tua, quam sanctificasti per mortem et resurrectionem tuam, et peccatorum remissionem, et nos videlicet sublimemur, qui sumus Ecclesia tua dicti arca tua, eo quod praefigurata fuit Ecclesia per arcam Domini. Sicut enim in arca figuraliter manna continebatur, quod spiriritalis cibus erat, ita in Ecclesia cibus spiritalis Dominici corporis, quod [Col. 1341A] per manna praesignatum est, habetur, et etiam panis intellectus per idem manna significatus. Ibi etiam lex continebatur, et similiter hic lex utraque nova, scilicet et vetus habetur. Ibi quoque virga Aaron fuit, hic quoque regnum est Christi, id est a Christo fidelibus datum, ut unusquisque sui ipsius rector sit. Per virgam quippe e contiguo sceptrum, per sceptrum autem regnum accipimus, eo quod regni sit signum. Surgat, inquam, id est sublimetur Ecclesia, arca sanctificationis, nos scilicet, et hoc quidem modo sublimetur. Sacerdotes videlicet tui induantur justitiam, id est nos qui sumus sacrificantes nosmetipsos tibi, bene vivendo, ideoque sacerdotes tui dicimur, induamur justitiam, per emphasim, id est repleamur valde et adornemur justitia [Col. 1341B] virtutum et bonorum operum, a similitudine corporis, quod indumento circumdatur et ornatur; quae nimirum justitiae indutio praefigurata est in leviticis sacerdotibus, qui in tempore sacrificii induebantur ephod lineo, et tunica talari et aliis insignibus. Sicut enim illis insignibus exterius apparentibus ipsi adornabantur, ita quoque et nos sacerdotes Novi Testamenti justitia per bona opera apparente exterius adornabimur.

Non solum autem sacerdotes tui, nos scilicet, induantur justitiam, sed iidem sacerdotes sancti tui existentes, id est a te per mortem et veniam peccatorum sanctificati exsultent de dono innocentiae, scilicet da eis innocentiam ut per hoc exsultent. Hoc autem ut justitia induamur, et de innocentia [Col. 1341C] exsultemus, non oramus propter fiduciam meritorum nostrorum, sed propter David servum tuum, id est propter merita Christi veri David, qui, secundum humanitatem, servus tuus fuit, in omnibus tibi devotus et obediens, cujus membra sumus per fidem. Oramus ut des nobis justitiam et innocentiam, et sic conformes erimus Christo in facie, id est in pulchritudine virtutum, quae per faciem accipitur, eo quod in facie exteriori pulchritudo exterior denotatur. Postquam autem faciem Christi adepti erimus, non avertas, id est a nobis per peccata averti non permittas faciem, id est pulchritudinem illam 533 Christi tui. Facit autem ad auditores apostropham, ut ostendat orare se non ex diffidentia, et sic eos [Col. 1341D] ad hoc idem orandum impellat. Oramus, o auditores, justitiam, et innocentiam induamur, et ut a nobis facies Christi non avertatur. Hoc itaque confidenter oramus. Dominus enim Pater juravit Domino David, Christo Filio suo, veritatem, id est per seipsum qui veritas est, juravit, id est firmissime promisit ad modum jurantis, et sic juravit, quod non frustrabitur eum, id est non decipiet eum, non complendo quod juravit. Dico juravit dicens: De fructu ventris tui ponam super sedem tuam, id est quosdam de filiis tuis spiritualibus, faciam in aeterna beatitudine tibi in futuro conregnare, a similitudine regis, qui filium suum quem secum vult facere conregnare, super sedem suam regiam ponit. Fructum ventris filios spirituales dicit, non quod ex venire generati sint [Col. 1342A] ab eo, sed a similitudine filiorum qui fructus ventris sunt. Cum autem ponit non fructum sed ex fructu, innuit non omnes, sed partem super sedem esse ponendam. »Non,« enim »omnis qui dicit: Domine Domine, intrabit in regnum coelorum (Matth. VII, 24).« Omnes quidem ad fidem venientes sunt filii, sed non omnes salvandi. Vel quosdam ex fructu ventris tui ponam super sedem tuam hic, id est tecum conregnare faciam, ut seipsos bene vivendo regant ad conformitatem tui, qui hic degens te bene rexisti. Quosdam, inquam, de fructu ventris tui, id est de filiis tuis ponam super sedem tuam. Quod tamen tali sub conditione promitto, scilicet si filii tui et filii illorum, id est imitatores eorum custodierint per completionem testamentum meum, id est promissum [Col. 1342B] meum quod mihi sub testimonio patrinorum promiserunt, et, id est, scilicet si custodierint testimonia mea, id est praecepta mea, et non dico praecepta Veteris Testamenti, sed haec, quae docebo eos, per David, filium meum, scilicet testimonia novae legis! sedebunt super sedem tuam, id est tibi conregnabunt hic bene vivendo, et se regendo ad tui conformitatem usque in saeculum futurum, id est usque ad finem hujus vitae. Vel sedebunt super sedem tuam, in futuro, id est tibi conregnabunt in beatitudine: usque in saeculum, id est in aeternum. Testamentum et testimonia idem hic sunt; sed, cum dicit testamentum, innuit complenda esse praecepta Domini quia promiserunt; cum vero dicit testimonia haec quae docebo eos, innuit complenda esse, eo quod ipse [Col. 1342C] docet.

Verbis paternae promissionis interpositis ad ostensionem certitudinis, agunt perfecti in persona sua ostendendo hoc quod filii David super sedem David sedebunt, non ex eorum meritis esse, sed ex gratuita Dei electione. Hoc itaque sic dicit: Dominus Pater dicit quod filii David sedebunt super sedem ejus, et hoc non accidet eorum meritis, sed gratuita Domini Patris electione. Quoniam Dominus Pater elegit Sion, id est totam Ecclesiam, quam fecit esse Sion: elegit, inquam, eam sibi in habitationem, id est ad hoc ut eam inhabitet, secundum inoperantem gratiam. Unde legitur: »Quos elegit (Rom. VIII, 29), hos et vocavit [praedestinavit];« [Col. 1342D] elegit sibi, inquam, Sion dicens: Haec, scilicet Sion est requies mea, id est delectatio mea, usque in saeculum saeculi, id est usque in saeculum futurum. Hic habitabo, id est in hac, scilicet Sion, habitabo secundum inoperantem gratiam, et hoc non ex meritis ejus Sion, sed ideo solummodo, quoniam elegi eam gratis ad salvationem. Cum autem Sion elegerim, viduam ejus, id est illos ex ipsa Sion, qui ideo dicuntur vidua, quia desolati sunt a terrenis, quibus jam abrenuntiaverunt, ceu vidua est a marito jam mortuo desolata, benedicam, id est sublimabo hic, et hoc benedicens, id est in benedictione illa perseverans; et pauperes ejus, id est illos eosdem quos dixi viduam, qui etiam spiritu pauperes, id est humiles sunt, ideoque digri benedictione et saturatione, [Col. 1343A] saturabo in anima panibus, id est multiplicibus charismatibus spiritualis intellectus, quae erunt eis panes, id est dulcissimae refectiones, sicut panes dulcissimae refectiones sunt. Exponit autem quomodo benedicet, sic. Hoc quidem modo benedicam, id est sublimabo illos ex Sion qui vidua sunt, scilicet eosdem sacerdotes ejus existentes, cum se 534 bene vivendo hostiam laudis sacrificent: induam salutari, id est circummuniam et ornabo conformitate Salvatoris Christi, ut sint ei in sublimitate justitiae conformes, inquantum possibile est et ipsi sacerdotes sancti ejus existentes, id est, sanctificati per mortem Christi et peccatorum indulgentiam, exsultabunt de exsultatione, id est de innocentia, quae exsultatio dicitur eo quod exsultationis causa sit. Sive quod addit [Col. 1343B] exsultatione, ad inculcationem addit; quasi dicat: Nimis exsultabunt. Hic, inquam, sacerdotes ejus induam salutari; in futuro vero illuc producam cornu David, id est in illos eosdem extendam sublimitatem gloriae, quae jam est in David filio meo, ut eamdem habeant sublimitatem, quamvis minus, et hic interim per illustrationem gratiae paravi eos lucernam, id est vas lucis; lucernam, inquam, et hoc Christo meo. In quibus, scilicet ipse per doctrinam suam mundo luceret. Bene vero ponit non lucem, sed lucernam, cum ipsi non sint lux, sed vasa ipsius lucis et ministri. Vas quippe lucernam dicimus. Unde de Joanne Baptista legitur: »Non erat ille lux, sed ut testimonium perhiberet de lumine (Joan. I, 7).« In eos, inquam, producam cornu [Col. 1343C] David. Inimicos autem ejus viduae, persecutores, scilicet induam per emphasim, confusione, id est circumdabo et in corpore et in anima, confusione perditionis aeternae, sanctificatio autem mea, id est vidua a me sanctificata, super ipsum David Christum in fide et conformitate fundata, et ei innitens efflorebit, id est ex flore bonae operationis transiet in fructuum aeternae remunerationis: a similitudine floris, qui in fructum transit. Vel sic: Non solum illuc producam cornu David, inimicos autem, id est sed etiam inimicos ejus viduae persecutores, scilicet in parte quidem induam, id est replebo hic confusione, id est erubescentia de peccatis, et sic convertentur. Sanctificatio autem mea, id est sanctificata [Col. 1343D] vidua mea, super ipsum David fide et conformitate fundata, efflorebit, id est ex toto cum perseverantia in bonis operibus florebit, et per hoc pertinget in futuro ad cornu David.



IN PSALMUM CXXXII.

Titulus centesimi tricesimi secundi. Canticum graduum. Tertio decimo gradu in psalmo superiori ostenso, qui, scilicet fuit hoc quod disposuerunt ad conformitatem apostolorum, cohabitando in unum Deo militare, et de hoc adipiscendo oraverunt: agunt perfecti in sequenti psalmo de gradu quarto decimo, qui nihil aliud est quam hoc quod superius oraverunt, scilicet ipsum habitare fratres in unum, quod bonum esse perhibent et jucundum, ut sic auditores attrahant ad hunc gradum ascendendum.

[Col. 1344A] Ecce quam bonum, etc., ac si dicant: Qui superiores gradus jam ascendistis, ad hunc etiam ascendite, ut etiam fratres in unum habitetis, et sic Deo militetis. Inde vero nos exemplum habeatis. Ecce enim jam in evidenti est quod habitamus simul omnia communia habentes, et sic cohabitamus ut simus fratres, et non nequam fratres, sed fratres spirituales in unum fidei et concordiae tendentes. Aliter enim cohabitare non prodesset; et cum jam cohabitemus, ecce in praesenti et evidenti nobis est: quoniam quam bonum est, id est plusquam valde utile est, et quam jucundum, id est plusquam valde delectabile est, habitare simul nos fratres, in unum fidei et concordiae tendentes. Hoc autem habitare si simpliciter bonum esset, appetendum esset. Quanto [Col. 1344B] magis ergo, cum bonum sit et jucundum! Ostendunt autem unde probari possit habitare istud esse bonum et jucundum, sic. Bonum est et jucundum habitare fratres in unum. Sicut unguentum, id est utpote spirituale donum, scilicet inde probatur esse bonum et jucundum, quia spirituale donum est dictum ideo unguentum, quia per ipsum habitare spiritualiter inungimur, ut simus reges nostri et sacerdotes, nosipsos Deo bona vita sacrificantes, a similitudine regum et sacerdotum, qui inunguntur in tempore ordinationis suae. Sicut unguentum dico existens in capite, id est in potestate capitis 535 Christi, scilicet quod uguentum non habetur nisi dono capitis, quod unguentum descendit a dono ipsius capitis in barbam, id est in bonos omnes fortes contra [Col. 1344C] vitia et viriles in moribus, qui congrue per barbam accipiuntur, eo quod tunc homo fortis sit et ad virilem aetatem pervenit, cum barbatus efficietur. Exponit autem ipsam barbam per partes sic. Descendit, inquam, in barbam, scilicet in barbam Aaron, id est in viriles et fortes Christi, id est in apostolos et discipulos, caeteros Christi primitivos, qui antonomastice barba Christi dicuntur; cum etiam omnes boni barba ejus dici possint, eo quod ipsi primitivi viriliores et fortiores exstiterint, qui leguntur post ascensionem Domini in Hierusalem per dies plurimos cohabitasse, et cor unum et animam habuisse. Aaron summus sacerdos, et omnium sacerdotum in Veteri Testamento princeps, montanus [Col. 1344D] interpretatur: quocirca juste per Aaron Christus accipitur, qui princeps omnium sacerdotum existens et supremus, montanus quoque fuit, id est in sublimi virtutum monte sublimatus. Sive etiam montanus de monte, id est de supernis in mundum, ad salutem hominum a Deo Patre missus. Unde idem dicit: »Vos de deorsum estis, ego de supernis sum (Joan. VIII, 23).« Et non solum in barbam Aaron descendit, sed etiam descendit a barba Aaron in oram vestimenti ejus, id est in martyres, qui, cum fuerint praecipui post apostolos, dicendi sunt ora in vestimento Dei, id est superiores in Ecclesia, sicut ora superior pars est vestimenti. Ecclesia vero vestimentum Dei dicitur, eo quod ornatus ejus est sicut vestimentum corporis. Notandum quod barba Aaron [Col. 1345A] et ora vestimenti partes sunt barbae quam posuit universaliter, cum dixit quod descendit in barbam. Hoc autem cohabitare, quod ostenderat esse donum spiritale, ostendunt quoque gratuitum esse, sic: Diximus quod per hoc comprobatur quod cohabitare est bonum et jucundum, quoniam est sicut unguentum: et per hoc quoque quia est sicut ros, id est utpote donum gratuitum quod per rorem intelligitur, eo quod ros sine labore vel pretio vel studio hominum gratis contingit. Sicut ros, inquam, Hermon, id est exaltati luminis, scilicet, utpote donum datum gratis a Christo, qui dicitur Hermon, id est lumen exaltatum. Nam cum omnes fideles lumen dici possint, eo quod alios doctrina illuminent et exemplo, ipse lumen est super omnia illa lumina exaltatum [Col. 1345B] et sublimatum. Unde Joannes: »Erat, inquit, lux vera, quae illuminat omnem hominem, etc. (Joan. I, 9).« Dico sicut ros Hermon, qui ros descendit a barba Aaron, et ab ora vestimenti in montem Sion, id est in illos omnes qui in Sion, id est in Ecclesia possunt dici montes pro sublimitate vitae suae, ut confessores, et si alii aliqui sunt in Ecclesia perfecti. Non enim omnibus Ecclesiae filiis gradus iste cohabitandi competit. Congruit autem regularibus, et canonicis, et coenobitis. Interpretatur autem Hermon non solum exaltatum lumen, sed etiam anathema. Juxta quam interpretationem hoc sic legitur.

Dico sicut ros gratuitum, id est donum, ros, inquam, datus Hermon, id est Ecclesiae de Judaico [Col. 1345C] populo primitivae, qui sane populus anathema per emphasim dicitur, vel quia Christum anathematizaverit, dicens eum seductorem et daemone plenum: vel quia ipsum anathematizavit, id est malis actibus suis a Deo divisit. Anathema quippe divisum dicitur. Per hoc ergo quod donum istud fuit Hermon datum gratuitum fuisse comprobatur. Et qui ros ab Hermon descendit in motem Sion, id est in illos ex gentibus, quicunque sunt montes in Sion, id est sublimes sanctitate in Ecclesia. Comprobant autem adhuc quia habitare in unum bonum est et jucundum, sic: Vere habitare in unum bonum est et jucundum. Quoniam illic, id est in illa habitatione mandavit Dominus benedictionem fratribus persistentibus, in [Col. 1345D] illa habitatione legavit Dominus, sublimitatem scilicet dedit eis propter hanc cohabitationem sublimitatem, in virtutibus et bonis operibus, et mandavit, id est legabit eis vitam in futuro duraturam usque in saeculum, id est aeternum.



536 IN PSALMUM CXXXIII.

Psalmi centesimi tricesimi tertii titulus. Canticum graduum. Postquam de gradu quarto decimo perfecti ad auditorum instructionem egerunt, de ultimo, quintodecimo scilicet agunt, qui nihil aliud est, quam postquam hos gradus ascenderint, hos omnes non sibi, sed Domino ascribere, et omnia bona opera respectu coelestis patriae facere, et sic Deum benedicere. Ad hunc autem gradum perfecti hic agentes, auditores ascendere invitant, sic:

[Col. 1346A] Ecce nunc, etc., ac si dicant: Vos omnes servi Domini, qui jam habitare in unum bonum et jucundum esse dicitis; ecce nunc, id est in praesenti nunc benedicite Dominum, scilicet indilate in praesenti tempore exaltate Dominum bona vita vestra, in supradictis gradibus perseverando, vel superiores gradus quos jam ascendistis, ipsi ascribendo, et omnia opera vestra bona respectu patriae coelestis agendo. Notandum quod, cum ponit ecce nunc, istud ecce positum esse ad determinandum nunc, quia nunc non solum modo praesentis temporis est signum, sed etiam proximi praeteriti et proximi futuri. Unde usualiter dicimus nunc venit et nunc veniam. Quia dixerat: Omnes servi Domini, benedicite Dominum, cum quidam nequam servi sint, de quibus [Col. 1346B] servis dicant, determinant addendo sic: Vos, inquam, servi, qui in domo Domini, id est in Ecclesia statis, id est perseveratis per fidem: sic tamen ut stetis in atriis domus Dei nostri, id est in amplitudine dilectionis, quam perfecti domus Dei, id est Ecclesiae, habent erga Deum et proximum: et in amplitudine caeterarum virtutum, quae per atria denotantur, eo quod ampla sint. Benedicite, inquam, Dominum omnes servi Domini, et vos existentes in noctibus, id est in his diebus transitoriis qui ad alterius vitae respectum noctes dicuntur propter frequentiam persecutionum, extollite manus vestras in sancta, coelestia; scilicet non deprimite opera vestra agendo ea respectu temporalium, sed extollite, id est sublimate tendendo per ea in sancta, id est facite [Col. 1346C] ea respectu sanctorum coelestium bonorum, ut ea adipiscamini: et benedicite, id est exaltate Dominum ascribendo ipsi hoc ipsum quod manus in sancta extollitis, vel quod in superioribus bonis persistitis. Quoniam autem, o quicunque auditor, ad benedicendum et manus extollendum non sufficis per te, nisi Domino benedicente, Benedicat te, id est sublimet te in virtutibus Dominus Christus ex Sion procedens, id est ex populo Judaico, secundum quod homo, qui secundum quod Deus fecit coelum et terram, id est majores et minores, ideoque bene dicere potest, quia Deus et homo; vel benedicat te Dominus, id est magis et magis in virtutibus exaltet: et hoc contingat ex Sion, id est inde quia jam es [Col. 1346D] Sion, speculans futura, non attendens praesentia.


Finiunt cantica Graduum.



IN PSALMUM CXXXIV.

Psalmi centesimi tricesimi quarti titulus. Alleluia. Vox Prophetae adhortantis omnes in humano genere fideles ad laudem Domini, quia bonus, et quia elegit Jacob et Israel: et quia omnia quaecunque voluit fecit, quae etiam multipliciter ostendit, ut auditores magis attrahat ad laudem Domini.

Laudate nomen Domini, id est laudate voce et affectione Dominum Christum contuitu nominis ejus quod est Dominus, laudate, inquam, servi Dominum. Ac si dicat: Laudare eum debetis, cum sitis ejus servi, id est illius potestati subditi, et ipse Dominus omnium. Vos dico laudate, qui in fide manentes statis [Col. 1347A] in domo Domini, et in atriis domus Dei nostri. Hic versus ita, ut in psalmo superiori, exponitur. Laudate, inquam, Dominum voce et affectione, quoniam bonus est in natura, et psallite nomini ejus, id est bene operamini ad honorem ejus, contuitu nominis ejus quod est Dominus, quoniam nomen ejus suave est, id est suavem et mitem rem significat, non significat 537 rem asperam et odibilem sicut in saecularibus dominis. Laudate, inquam, Dominum, et psallite nomini ejus, et hoc eo contuitu etiam, quoniam Dominus gratuita misericordia elegit sibi Jacob in possessionem, id est illos qui adhuc in activa vita degentes contra vitia sunt viriliter luctantes; et Israel, id est illos qui jam in contemplativa vita positi sunt Deum videntes, elegit sibi in possessionem, ut [Col. 1347B] videlicet eos per inhabitantem gratiam possideat, dirigendo de bono in melius. Dico laudate et psallite, et ideo vos sic adhortor: quia ego qui propheta sum, cujus auctoritati credendum est, cognovi a magistra Veritate, mihi interius praesidente, quod Dominus magnus est in potentia, et sic magnus quod ipse Deus noster existens, qui tanto ante tempore existimus, non recens Deus, scilicet magnus est prae omnibus diis, id est super omnes sanctos ab eo deificatos, qui tamen valde magni sunt ut Moyses et Abraham, et caeteri qui dii facti sunt per gratiam. Ipse quippe Deus est per naturam, ideoque major. Cum dicit Deus noster, ponit hoc ad Judaeos incredulos devincendum, qui eum Deum esse denegaverunt. Inde vero magnus ostenditur, quia omnia quaecunque voluit [Col. 1347C] Dominus, id est sola voluntate fecit, et omnia quaecunque voluit ut nihil exciperetur. Voluntas enim ejus, facere est. Fecit, inquam, omnia quaecunque voluit: in coelo scilicet et in terra, id est et in majoribus fidelibus et in minoribus: illud videlicet ipse in eis per gratiam fecit, quod isti coelum, illi vero terra ejus sunt: et fecit quaecunque voluit in mari, id est in minoribus impiis eum amaricantibus, et in omnibus abyssis, id est in omnibus majoribus amaricantibus, qui sunt abyssi, id est in nequitia profundi. Hoc enim in eis effecit ut persecutio eorum cederet ad utilitatem suorum, quos pro eo persequuntur. Nam impius pio vivit. Exponit autem quae sint illa quae fecit in coelo et in terra, [Col. 1347D] cum dicit educens, et caetera usque ad Domine, nomen tuum.

Dico quod Dominus fecit omnia quaecunque voluit. Dominus, inquam, educens ab extremis terrae nubes, id est ex illis qui erant extremi terrae, id est viles inter terrenos et extremi in divitiis et in sensu et in genere, sicut Petrus et Andreas piscatores pauperrimi, et caeteri ignobiles discipuli fuerunt: fecit nubes, id est fecit eos sublimes in sanctitate ad modum nubium, et dedit eis officium alios compluendi doctrina sua; a similitudine nubium, terram compluentium: et bene ponit educens: cum enim prius essent extremi, ab extremitate illos eduxit, cum eos ita in sanctitate sublimavit, ut inter homines habeantur praecipui. In illis autem nubibus [Col. 1348A] fecit fulgura, id est illuminationem cognitionis suae: quae per fulgura denotatur eo quod luculenta sunt. Fulgura pluraliter ponit, propter plures personas illuminatas. Fulgura, inquam, tendentia in pluviam doctrinae, scilicet quae ad hoc in eis fecit, ut per ipsas illuminationes alios doctrina sua compluant, quod minime facere possent, nisi illuminati prius essent. Dico Dominus fecit omnia quaecunque voluit: educens nubes ab extremis terrae. Qui Dominus producit de thesauris suis, id est de occultis arcanis dispositionis suae, quae thesauri dicuntur, eo quod abscondita sunt ut thesauri: ventos, id est illos spiritales viros, quos superius nubes dixit: qui venti dicuntur, eo quod ad modum ventorum agiles sunt ad Deum contemplandum. Quod est dicere: Hoc [Col. 1348B] quod venti efficiuntur, contingit ab occulta dispositione Dei, qui tanto laudabilior quanto incomprehensibilior. Vel sic: Qui producit de thesauris suis, id est de sedibus coelestibus, ventos, id est angelos ad hoc ut eorum officio nubes eductae, ab extremis terrae ad praedicandum et caetera bona agendum promoveantur. A similitudine ventorum, nubes flatu suo promoventium. Venti vero angeli dicuntur, et quia invisibiles sunt ad similitudinem ventorum, et quia agiles ad officium sibi injunctum exsequendum, et ad Deum contemplandum. Et qui Dominus percussit, id est morte sua destruxit primogenita Aegypti in baptismo, id est originalia peccata generis humani quae primogenita 538 dicuntur, eo [Col. 1348C] quod a primordio nativitatis quasi haereditarie ipsi generi humano principabantur, quod Aegyptus dicitur, eo quod in afflictione et in tenebris ignorantiae detinebatur. Aegyptus quippe tenebrae vel afflictio interpretatur. Percussit, inquam, primogenita Aegypti: incipiens ab homine et perducens usque ad pecus, id est et in hominibus percussit et in pecudibus illa primogenita, scilicet et in sapientibus rationabiliter, ut homines se habentibus, et in idiotis qui bruti erant ut pecudes. Quod praesignatum est in percussione primogenitorum Aegypti sub Moyse.

Non solum autem percussit Dominus primogenita, sed etiam emisit, id est extra misit manifeste, scilicet misit signa, et non qualiacunque signa, sed prodigia, id est maxima signa in medio tui, Aegypte, [Col. 1348D] id est in communi generis humani. Exponit autem quae signa addendo sic. Emisit, inquam, signa, in destruendo Pharaonem et omnes servos ejus. Haec scilicet fuerunt signa quod destruxit Pharaonem et omnes servos ejus in baptismo, id est destruxit non essentialiter sed potentialiter diabolum, et omnes malignos spiritus. Quod praemonstratum est in Pharaone, qui in mari Rubro cum exercitu fuit submersus. Destruxit autem Deus potentialiter diabolum cum omnibus ministris ejus, cum non solum originalia, sed etiam actualia peccata in baptismate remittens, potentiam quam per ipsa peccata in hominibus habebant, ad nihilum redegit. Diabolus nimirum recte Pharao dicitur, eo quod sibi subditum genus numanum acriter urgebat, sicut Pharao filios [Col. 1349A] Israel antequam a Domino liberarentur, violenta tyrannide premebat. Quoniam etiam Pharao dissipatio interpretatur, congrue per emphasim diabolus Pharao dicitur: qui omnium virtutum, inquantum potest, dissipator est, atque bonorum. Bene quoque dicit emisit signa, id est manifesta fecit signa in medio tui, Aegypte, quia signa illa, quod Pharaonem et servos ejus destruxerunt, palam fuerunt exterius per bonam fidelium operationem, quae quidem nulla essent, si Pharao destructus non esset. Emisit, inquam, Dominus signa Pharaonem in baptismate destruendo, qui etiam post baptisma in suis percussit gentes multas, id est destruxit multa peccata, quae propter magnam multitudinem gentes multae dicuntur; hominum enim multitudines gentes dicimus. [Col. 1349B] Et occidit, id est destruxit in suis reges fortes, id est ipsa peccata, quae superius gentes multas dixit: quae etiam reges dicuntur, eo quod ante Christi adventum more regum hominibus dominabantur; et fortes reges dicuntur, eo quod ex eorum dominatu se non poterant homines expedire per se. Quae pro certo peccata in suis post baptisma Dominus destruxit, in quibusdam quidem sic ut nunquam post baptismum eis praevalere possent; in quibusdam vero sic, ut, postquam eis praevaluerint, rursus per gratiam poenitendo delerentur. Quam utique peccatorum destructionem Dominus praefigurari voluit cum, ingredientibus in terram promissionis filiis Israel, multas gentes et reges fortes, qui [Col. 1349C] terram illam possidebant, a facie eorum destruxit, et terram ipsam eis ablatam, filiis Israel in haereditatem dedit.

Exponit autem quae fuerunt illa peccata quae destruxit, quos reges fortes superius nuncupavit sic. Reges, inquam, fortes percussit, scilicet, Seon regem Amorrhaeorum. Seon autem tentatio calens vel tentatio oculorum interpretatur. Unde per Seon tentatio vehemens intelligitur, quae calens dicitur eo quod valde ferveat, dum ad consentiendum fideles nimis incitat cum eis saepius instat. Quae etiam tentatio oculorum dicitur, ut a parte praecipua totum designetur: et sic per oculos cum iste sensus in sensibus corporis praecipuus sit, tentatio omnium sensuum corporis accipiatur. Quae nimirum tentatio rex est Amorrhaeorum, [Col. 1349D] id est princeps est amaricantium, scilicet illis dominatur quos ad consensum pertrahens, Amorrhaeos facit, id est Deum amaricantes. Amorrhaei quippe amaricantes interpretantur. Hujusmodi vero tentationem Dominus in suis destruxit, non ut non 539 instaret, sed ne suis per consensum praevaleret, sicque rex eorum esset, et eos Amorrhaeos faceret. In quibusdam vero etsi eis post baptisma praevaluit, eam tamen per poenitentiam sic destruxit ut non habeat ulterius locum eis praevalendi: et non solum percussit Seon, sed et Og regem Basan. Og autem interpretatur conclusio; Basan vero confusio. Per Og ergo operatio prava denotatur, quae ideo conclusio dicitur, quia male operantem sic concludit et alligat ut difficulter inde [Col. 1350A] expediri valeat, a similitudine in carcere conclusorum, qui inde facile egredi per se non possunt. Haec equidem operatio rex est Basan, id est potens ducere male operantes ad Basan, id est ad confusionem aeternae perditionis; vel ad hanc confusionem, ut malo merito ipsius confusionis de malo in pejus praecipites eant. Hanc autem malam operationem vel in suis Deus destruit ut eis nullo modo praevaleat, vel si quoquo modo in ipsam inciderint, per poenitentiam eam evacuat.

Et percussit omnia regna Chanaan, id est omnes reges Chanaam. Per Chanaan, qui interpretatur commotio vel paratus humilitati, prava consuetudo exprimitur, quae illos quibus rex est, eis dominando commovet, id est a Deo separat, et eos a Deo separando [Col. 1350B] humilitati parat, id est dejectioni aeternae perditionis. Quam nimirum consuetudinem in quibusdam suorum Deus percutit, auferendo per poenitentiam postquam eis inest, in aliis vero sic ut nullatenus in eis regnet. Littera sic adaptatur: Percussit non solum Seon et Og, sed et omnia regna Chanaan, id est omnes reges illos qui sunt Chanaan, id est commoventes a Deo homines, et eos humilitati dejectionis aeternae parantes, scilicet percussit pravas consuetudines, ne essent fidelium suorum reges. Seon, inquam, percussit et Og et reges Chanaan, et his percussis terram prius existentem haereditatem eorum, id est terrenam sensualitatem fidelium, quae prius erat haereditas horum regum, scilicet quam [Col. 1350C] isti reges possidebant, ut aliquis haereditatem possidet, dedit haereditatem Israel populo suo, scilicet fecit ut, his regibus expulsis, populus fidelium suorum jam Israel existens, ipsam sensualitatem suam ut haereditatem possideat et excolat, et ipsam per rationem bene regendo terram Dei fructificantem in bono opere faciat. Potest autem aliter legi versus ille qui est: emisit signa, ut sequentes non mutentur in sententia, sic. Percussit, inquam, primogenita Aegypti, et per hoc illa percussit, quoniam emisit signa in medio tui, Aegypte, id est manifeste misit in communitatem tui, o humanum genus, signa, et non qualiacunque signa, sed prodigia, miracula scilicet apostolorum, quae prodigiosa fuerunt et magna. Signa dico tendentia in Pharaonem, et in omnes [Col. 1350D] servos ejus, id est in destructionem potentiae diaboli, et omnium spirituum malignorum ejus ministrorum. Ac si dicat: Ad hoc emisit signa ut per ea signa genus humanum ad fidem vocaret, et per fidem et baptisma in eis peccatum originale deleret; et sic, occasione horum signorum, diabolo et servis ejus potestatem quam in genere humano habebant auferret. Qui etiam occasione eorumdem signorum, percussit per fidem in baptismate gentes multas, et occidit reges fortes, scilicet Seon regem Amorrhaeorum et Og regem Basan, et omnia regna Chanaan: et his percussis terram existentem eorum haereditatem dedit haereditatem Israel populo suo.

Hi tres versus ut superius expositi sunt: ita hic quoque exponuntur. Per gentes multas et reges, [Col. 1351A] actualia peccata intelliguntur, in baptismo percussa, consensus videlicet et operatio et consuetudo. Quoniam ergo gentes et reges percussisti, et cuncta superius ostensa fecisti, o Domine, nomen tuum aeternum durabit, scilicet contuitu horum supradictorum ab hominibus glorificaberis, et illa gloria tua in aeternum durabit: et inde continget quod in aeternum erit: quoniam, o Domine, memoriale tuum 540 duravit in generatione hac praesenti, et usque in generationem ultimam, scilicet percussio gentium et regum fiet a te in omnibus generationibus hujus vitae, in diversis fidelibus futuris jam natis et adhuc nascituris, et inde semper ab ipsis fidelibus glorificaberis. Dicitur autem percussio peccatorum memoriale Dei, eo quod cum a Deo fiat, et significatum sit illius occisionis [Col. 1351B] regem et gentium, quae contigit ad historiam ingredientibus filiis Israel in terram promissionis, illam historiam saepius ad memoriam reducit. Non solum autem, o auditores, erit gloria Domini in aeternum propter supradicta beneficia, sed ideo quoque, quia Dominus judicabit, id est justo judicio suo dignitate et gloria sublimabit populum suum, populum scilicet fidelium, postquam ab hac vita discesserint, unde ab hominibus in hac vita degentibus glorificabitur; et adeo populum servorum suorum justo judicio sublimabit, quod in illis servis suis deprecabitur, id est deprecabilis erit poscentibus in meritis servorum suorum, ut eis eorum intercedentibus meritis concedat quod postulabunt. Unde quidem [Col. 1351C] habet usus vivorum fidelium, ut sanctos qui jam ab hac vita dicesserunt, pro se Dominum orare rogent.

Facta exhortatione sua ad laudandum Dominum, ut auditores ab idololatria penitus revocando, eos magis ad Dei laudem attrahat, immoratur in idolorum depressione, sic: Dixi, o auditores, quod Dominus adeo potens est quod omnia quaecunque voluit fecit, ut etiam per partes ostensum est; sed dii gentium, qui nec etiam dii, sed simulacra dicendi sunt, neque aliquid volunt neque aliquid possunt. Inde vero esse impotentia convincuntur, quoniam ipsa simulacra gentium argentum et aurum existentia secundum materiam et opera manuum hominum secundum formam. Os imaginarium habent et non [Col. 1351D] loquentur. Oculos imaginarios habent et non videbunt. Aures imaginarias habent et non audient, et bene dico quod non loquentur, neque enim est in ore ipsorum spiritus, id est flatus, sine quo locutio non formatur. Cum igitur simulacra sic impotentia sint, et tamen a stultis gentilibus quasi dii colantur, similes illis fiant interius illi qui faciunt ea, sicut colant, et omnes qui, etsi non faciunt, tamen confidunt in eis, nisi tandem resipuerint, scilicet sic fiant surdi et caeci ratione interius, sicut illa exterius. Hoc non imprecando, sed concedendo dicit, ut sic auditores ab idolorum cultura deterreat. Illi, inquam, similes illis fiant qui faciunt ea, et qui confidunt in eis. Vos vero domus Israel, id est familia fidelium subditorum in Judaico populo, benedicite, id est exaltate Dominum [Col. 1352A] Christum opere et corde; et vos domus Aaron, id est familia praelatorum majorum fidelium ex Judaeis, benedicite Dominum: et vos in gentibus qui timetis Dominum casto timore, tam praelati quam subditi, benedicite Dominum: dicentes etiam exterius ore: Benedictus, id est in aeternum exaltatus sit Dominus Christus ex Sion, id est ex Judaeis nascens secundum quod homo qui etiam secundum quod Deus habitat in Hierusalem, id est dominatur in civibus coelestis Hierusalem. Quod est dicere: Benedicendus est, quod Deus est et homo. Per Aaron majores praelati accipiuntur, per Levi minores, cum tamen Aaron tribus ex tribu Levi fuerit. Sed cum dignior pars tribus Levi, tribus Aaron fuerit, per tribum Aaron congrue majores praelati intelliguntur; [Col. 1352B] ideoque vox ista quae est Levi ad significandum minores praelatos restringitur.



IN PSALMUM CXXXV.

Titulus centesimi tricesimi quinti. Alleluia, vox Prophetae adhortantis omnes ad confitendum Domino, tum quia bonus in natura, tum quia in aeternum est misericordia ejus, tum etiam quia Deus deorum et Dominus dominorum, et quia facit mirabilia magna, quae per totum fere psalmum ad ejus laudem ostendit.

541 Confitemini Domino Patri, vel Domino Filio laudem corde, voce et opere, o vos omnes fideles, et hoc eo contuitu, quoniam bonus in natura. Qui vero eum in natura bonum esse contueri non sufficitis, [Col. 1352C] confitemini eo contuitu, quoniam usque in aeternum durabit misericordia ejus, id est beneficium misericordiae ejus quod humano generi jugiter impendit, vel sic: Quoniam misericordia ejus est ducens nos in aeternum, id est in aeternam vitam per indulgentiam criminum, et augmentum virtutum. Confitemini, inquam, illi existenti Deo deorum, id est deificatorum ab illo sanctorum, ac si dicat: Confitendum est illi, cum ipse Deus sit omnes sanctos deificans. Confitemini Domino omnium dominorum, ac si dicat: Confitendum est illi, cum omnium dominorum Dominus existat. Confitemini cui confitendum est, utpote qui fecit mirabilia magna, existens solus Deus per naturam, et Dominus per omnipotentiam. Solus autem addit, ad remotionem, quia posuerat deorum et dominorum, [Col. 1352D] ut solum eum ostendat Deum in natura, et Dominum in omnipotentia. Notandum quod in fine uniuscujusque versus hujus psalmi repetendum est, quoniam in aeternum misericordia ejus, quod ad laudem Dei Propheta ponit, et est in unoquoque istud exponendum, ut in primo versu jam expositum est. Sive non ita ample oportet ut accipiatur misericordia in unoquoque versu ut in primo accipitur, sed strictius, ut illa sola in unoquoque versu accipiatur, quae in unoquoque denotatur. Verbi gratia: Confitemini, inquam, illi qui solus existens Dominus et Deus fecit mirabilia magna, quoniam hoc misericordia, id est beneficium misericordiae ejus, scilicet quod facit mirabilia magna durabit in aeternum, vel est ducens nos in aeternum. Exponit autem quae mirabilia [Col. 1353A] fecit sic. Fecit, inquam, mirabilia, haec scilicet qui nempe fecit coelos, id est praelatos sublimes in sanctitate ad modum coelorum: et hos coelos fecit in intellectu suo, id est in sapientia sua. Si dicamus de Domino Patre, dicemus quod coelos fecit in sapientia, id est in Filio. Unde Psalmographus alibi: »Verbo Domini coeli firmati sunt (Psal. XXXVI, 6).« Si vero dicamus de Domino Filio, dicemus quod coelos fecerit in seipso, id est per seipsum, qui est sapientia Patris, non per vires alienas, et qui firmaverit in fide terram, id est subditos, terram ejus fructiferam existentes. Terram dico fundatam super aquas baptismatis, quae fundamentum et initium sunt virtutum. »Nisi enim quis renatus fuerit ex aqua et spiritu, non potest introire in regnum Dei [Col. 1353B] (Joan. III, 5).« Vel firmavit terram in constantia virtutum, non submergendam ab aquis, id est a persecutoribus circumquaque eam ad modum aquarum per incorporationem demergere nitentibus, sed exstantem super aquas, id est superiorem aquis et insuperabilem ab eis, ne aliquatenus ipsis cedat. Dictum est hoc a similitudine hujus terrae immobilis, quae asseritur super aquas fundata esse; quae a circumquaque instantibus marinis aquis submergi non potest. Confitemini, inquam, Domino qui illos, quos superius dixi, coelos et terram, id est praelatos et subditos fecit per gratiam suam esse luminaria magna, id est magnos in illuminatione cognitionis ejus, ut etiam aliis essent luminaria, illuminando [Col. 1353C] eos eadem cognitione per doctrinam. Quod praefiguratum est in luminaribus, quae Deus in coelo posuit ut terram illuminarent (Gen. I, 14).

Luminaria, inquam, magna fecit, et ecce quae luminaria: Solem, scilicet fecit, id est illos qui dicendi sunt sol. Exponit ergo propter quid fecit solem, cum addit, solem, inquam, redactum in potestatem diei, id est in potestatem clarissimae cognitionis, quae dies dicitur propter suae dignitatis excellentiam. Quod est ac si dicat: Quosdam sic fecit esse luminaria, ut propter magnitudinem illuminationis suae, quae dies dicitur, ipsi sol dicantur. Quod est dicere: Quosdam fecit magis aliis cognitione sua illuminatos. Fecit etiam lunam et stellas redactas in potestatem noctis, id est quosdam illuminavit [Col. 1353D] mediocri potentia cognitionis, ut possint luna 542 dici ad comparationem magis illuminatorum, qui sol dicuntur, et quosdam minori potentia cognitionis, ut possint stellae dici ad comparationem mediocriter illuminatorum, qui luna dicuntur. Sol quippe longe clarior est luna, et luna stellis, ideoque congrue per solem magis illuminati, per lunam vero mediocres, per stellas autem minores illuminati intelliguntur. Illorum vero illuminatio, qui luna dicuntur, et stellae, etsi dies dici possit, secundum se tamen ad eorum illuminationis comparationem, qui sol sunt, quae antonomastice dies est, nox appellatur. Juxta quod alibi Psalmista testatur. »Dies diei eructat verbum, et nox nocti indicat scientiam (Psal. XVIII, 2).« Ista [Col. 1354A] quidem luminaria etsi inter se collata quaedam majora sint, quaedam mediocria, quaedam vero minora, omnia tamen sunt secundum se magna et gloriosa: ideoque non immerito positum est, qui fecit luminaria magna.

Exponit ergo per quid fecit coelos et terram et luminaria cum addit: Qui percussit Aegyptum, etc. Quod sic adaptatur: Confitemini, inquam, Domino qui per hoc fecit coelum quod terram et luminaria, quod percussit Aegyptum cum primogenitis eorum, id est destruxit Aegyptios et primogenita eorum. scilicet homines qui erant Aegyptii, id est tenebrosi ignorantia, et afflicti sub pondere peccatorum actualium. Per fidem destruxit secundum quod erant Aegyptii, et eos destructos sic illuminavit; et a peccatorum [Col. 1354B] afflictione liberavit; et eorum primogenita destruxit, id est peccata originalia. Ne vero videretur omnes Aegyptios destruxisse, addit: Confitemini, inquam, illi qui eduxit Israel de medio, id est de communi eorum, Aegyptiorum. Ac si dicat: Ita dico eum Aegyptum percussisse quod quosdam ex Aegyptiis poenitentia percussit, et per hoc eos Israel fecit, et sic ipsos a consortio aliorum Aegyptiorum, in Aegypto remanentium, eduxit. Et hoc fecit in potenti manu, id est in potenti operatione gratiae suae, et in brachio excelso, id est in fortitudine excelsa, id est in fortitudine illius potentis operationis gratiae suae, quae excelsa est, id est prae caeteris fortitudinibus celsa et gloriosa. Quae per brachium denotatur, eo quod in brachio fortitudo sit. Brachium et manus hic idem [Col. 1354C] significant, sed manus notat operationem, brachium vero fortitudinem. Ostendit autem per quid Israel eduxit de Aegypto, per baptisma videlicet, cum addit: Confitemini Domino qui ut educeret Israel de Aegypto, divisit in divisiones, id est divisit in diversitates mare Rubrum, id est baptismum per Rubrum mare praefiguratum, ut aliis esset in ruinam, aliis in salvationem, ut in psalmum septuagesimum septimum expositum est in loco ubi habetur: interrupit mare, etc. Notandum, cum ponit divisit, non superflue additum esse in divisiones, ut innuat multiplicitatem diversitatum in ipso baptismate. Licet enim unum sit, diversis modis tamen pluribus bonae vitae, boni per ipsum salvantur, et diversis modis pluribus [Col. 1354D] malae vitae mali per ipsum damnantur. Divisit, inquam, mare Rubrum, et per medium ejus maris eduxit Israel, id est populum salvandorum de Aegypto infidelitatis. Cum dicit; per medium ejus, nihil plus notamus quam si poneret per illud mare Rubrum, sed haec verba ponit ad historiae similitudinem. Per medium quippe maris Rubri divisi leguntur Filii Israel fuisse de Aegyptiis liberati. Eduxit, inquam, Israel per baptismum, et Pharaonem, id est diabolum, et virtutem ejus, id est exercitum spirituum malignorum, qui prius Israel dominabatur, dum erat in Aegypto, excussit ab Israel, id est excussit jugum potentiae ejus a cervice fidelium, in mari Rubro submergens, id est in baptismate, disperdens ipsum Pharaonem et omnem ejus exercitum. Qui etiam [Col. 1355A] postquam populum suum per mare Rubrum eduxit, et Pharaonem ibi demersit, eumdem populum suum transduxit, et adhuc transducit ad patriam coelestem per desertum hujus vitae, per virtutes et bonas operationes. Quod in filiis Israel praemonstratum est, qui in terram promissionis per desertum sunt transducti. Quia etiam ne populus ejus in hac traductione 543 a magnis et fortibus regibus occurrentibus impediretur, Percussit reges magnos, id est magna peccata criminalia percussit, ne suorum reges essent; et non sic percussit ut non perirent, sed et occidit, id est ex toto destruxit illos reges magnos fortes prius existentes, sic ut inde modo quolibet sese expedire non possent. Occidit, inquam, reges magnos et fortes, scilicet Seon regem Amorrhaeorum, [Col. 1355B] et Og regem Basan, et omnia regna Chanaan. Et his occisis, terram prius existentem haereditatem eorum dedit haereditatem Israel, id est populo fidelium servo suo, existenti, in omnibus sibi obedienti. Isti septem versus ita in hoc psalmo exponuntur ut jam in praecedenti psalmo expositi sunt. Dico quod Dominus percussit reges magnos et fortes, et nos de Aegypto eduxit, et caetera beneficia contulit; quod equidem non ex meritis nostris, sed ex sola sua misericordia fecit. Quia cum ipse nos diu oblivioni dedisse visus esset, memor fuit nostri in humilitate nostra, id est in consideratione humilitatis nostrae, scilicet misericorditer respiciens dejectionem mortalitatis et passibilitatis nostrae, in quam per Adam deveneramus. Et nostri memor existens, morte sua [Col. 1355C] redemit nos ab inimicis nostris, a vitiis scilicet, et a spiritibus malignis.

Notandum quoniam, etsi superius dixerit quod nos ab inimicis eripuit, hic tamen pretium mortis suae denotat, ad exaggerationem ipsius beneficii, ut nos in laude Dei promptiores reddat, cum dicit redemit. Dico quod nos redemit qui etiam post redemptionem dat jugiter escam spiritalem corporis sui omni carni, id est omnismodi homini tam Judaeo quam gentili, tam nobili quam ignobili, unde anima incessanter reficitur. »Non enim est personarum acceptio apud Deum (Rom. II, 11).« Cum dicit omni carni, idem est ac si poneret omni homini, totum a parte designans. Confitemini, inquam, Deo coeli; ac [Col. 1355D] si dicat: Cum tot mirabilia humano generi fecerit, confitemini illi. Et cum etiam Deus sit non tantum hominis, sed coeli, id est spirituum coelestium, hac occasione confitemini illi. Confitemini quoque Domino dominorum, id est confitemini etiam ideo, quia Dominus est omnium dominorum, et ideo quoniam in aeternum misericordia ejus. Hoc ideo repetit, ut sicut in laude incoepit, ita finiat in laude.



IN PSALMUM CXXXVI.

Titulus centesimi tricesimi sexti. Psalmus David propter Jeremiam. Quod sic exponitur: Psalmus iste est David, id est fidelium, qui hic agunt, compositus propter Jeremiam, id est juxta Jeremiam prophetam, scilicet non discordans a prophetia Jeremiae, sed continens in se mystice, licet breviter, [Col. 1356A] quod ad historiam prolixe prophetizatum est a Jeremia. Qui tamen Jeremias in fine libri sui mystice prophetizavit, quod ad historiam praedixerat de captivitate Hierusalem in Babyloniam facta per Nabuchodonosor, quae signum erat captivitatis fidelium, coelestis Hierusalem civium, qui vere captivi dicendi sunt, dum a coelesti Hierusalem exsulant, inter Babylonis cives corpore conversantes, scilicet inter impios hujus mundi filios, qui jure Babylon dicitur, id est confusio, eo quod amantes se in confusionem praecipitaturus est aeternam. Juxta illud Dominicum: »Filii autem regni hujus dejicientur in tenebras exteriores (Matth. VIII, 12).« De hac ergo captivitate ab Hierusalem coelesti, perfecti fideles, in ea positi agunt, dicentes se super flumina [Col. 1356B] Babylonis sedisse, et illic pro recordatione Sion flevisse, et organa a salicibus suspendisse, et canticum Domini in aliena terra non cantavisse. Promittunt quoque se Hierusalem coelestis assidue recordaturos esse, et orant ut Dominus memor sit tribulationum quae eis a filiis Edom inferuntur, ut eas quandoque remuneret, et etiam condolent de miseria filiae Babylonis. Hoc autem totum in hoc psalmo dicunt, ut caeteros fideles in hac eadem captivitate positos instruant, ut et ipsi similiter in hac captivitate se habeant. Sunt autem hujus psalmi verba juxta historiam posita.

544 Super flumina Babylonis existentes, non submersi quidem ab ipsis fluminibus, scilicet existentes supra fraudulenta negotia hujus mundi, [Col. 1356C] non subditi quidem ipsis negotiis, sed super ea existentes, et ea spernentes; vel supe, flumina Babylonis existentes, id est supra res saeculares, quas contemnimus, et quibus subjici renuimus, quae quidem res et negotia saecularia adamantes se submergunt, ad damnationem pertrahunt, more fluminum, quae cadentes in se submergunt, et in mare deferunt; illic sedimus, id est illic conversando corpore, scilicet juxta illa flumina Babylonis, licet non ab his submergeremur, sedimus tamen, id est dejecti fuimus et anxiati, scilicet magnam delectionem esse reputavimus, juxta illa flumina corporaliter habitare, unde quippe nobis plures angustiae contigere; et sedendo flevimus, id est a fletu corporis [Col. 1356D] abstinere nequivimus. Quoniam autem possent fiere infructuose, sicut illi qui flent, vel de rerum amissione, vel alia hujusmodi occasione determinant unde fleverunt, addendo sic: Flevimus, in quam, dum recordaremur tui, o Sion coelestis, scilicet flevimus pro recordatione Hierusalem coelestis, cujus cives sumus: a qua hic in Babylonia positi peregrinamur. Vel flevimus compatiendo, ea occasione, quia multos hujus Babyloniae cives vidimus ab his fluminibus submergi. Flevimus, inquam, dum hoc esset quod semper recordaremur tui, o coelestis Sion, et recordando tui non possemus submergi, ac si dicat: Licet non submergeremur, ex sola tamen compassione submersionem aliorum flevimus. Vel flevimus de submersione aliorum, dum recordaremur [Col. 1357A] tui, Sion, id est dum de te jugiter cogitaremus, ad quam metuebamus eos submersos nunquam esse perventuros.

Sedimus, inquam, et flevimus, et corporaliter conversando in salicibus, id est inter impios qui steriles sunt ab operibus bonis, ideo quod salices dicuntur, cum salices steriles arbores sint. In salicibus dico in medio ejus Babyloniae existentibus, scilicet quae jam erant in profundo Babylonis, unde nullatenus poterant erui; suspendimus organa nostra ab illis salicibus, id est elongavimus et separavimus praedicationes nostras ab illis impiis sterilibus. Quae praedicationes organa dicuntur, quantum ad fideles auditores, quos delectant ad modum organorum; ac si dicat: Ideo praedicationem ab eis elongavimus, [Col. 1357B] quoniam eos esse steriles et obstinatos in malitia cognovimus. Unde Dominus dicit: »Nolite sanctum dare canibus, nec margaritas ponere ante porcos (Matth. VII, 6).« Et Apostolus at Titum: »Haereticum hominem post secundam et tertiam correptionem devita (Tit. III, 10),« etc. Posset objici: Quare dicitis vos organa praedicationum suspendisse? Fuitne quisquam qui praedicationem vestram expeteret? Huic igitur antipophorae talis datur responsio: Ideo nos suspendere organa decuit, quia illi qui captivos duxerunt nos, id est maligni spiritus qui per Adam in captivitatem hanc mortalitatis et passibilitatis adduxerunt nos, illic existentes, id est in salicibus illis praesidentes, per ipsas salices loquendo interrogaverunt nos verba cantionum, id est [Col. 1357C] verba praedicationum, quae fidelibus sunt delectabiles ut cantiones. Interrogaverunt quidem non ut eis obtemperarent, sed ut ea spernerent et conculcarent.

Determinat autem quae verba cantionum interrogaverunt, cum addit sic: Dico interrogaverunt nos, qui captivos duxerunt nos. Et ipsi iidem spiritus maligni qui per inobedientiam Adae abduxerunt nos, id est ab aeterna beatutidine in hanc captivitatem duxerunt nos, per illas salices interrogaverunt nos dicentes: Cantate unum hymnum de canticis Sion, id est cum jucunditate nobis proferte unam jucundam praedicationem ex illis jucundis praedicationibus quae attinent ad Sion coelestem. Interrogaverunt, inquam, nos verba cantionum. Nos autem ab eis organa suspendentes [Col. 1357D] diximus: Quomodo cantabimus, vobis canticum Domini in terra aliena, id est in consideratione alienae 545 terrae? Ac si dicant: Cum vos consideremus terram sterilem esse et alienam a Deo, et non congruam semini doctrinae Domini, vobis canticum doctrinae Domini non cantabimus. Vel sic: Nos conversantes corpore in terra aliena, id est inter vos terrenos, et a Deo penitus alienos, quomodo cantabimus vobis canticum Domini? Vel sic: Quomodo cantabimus canticum Domini vobis existentibus in terra aliena, id est in terrenitate vestra, quae a Deo est aliena, et semini doctrinae non congrua? Inutile quidem esset vobis canticum doctrinae Domini cantare, ideoque non cantabimus. Quoniam autem [Col. 1358A] dixerant se canticum coelestis Hierusalem infidelibus non cantaturos, ne viderentur Hierusalem oblivioni daturi, removent hoc sic: Quamvis non simus cantaturi canticum Domini infidelibus, tamen nunquam oblitus ero Hierusalem; quod de ea non cantem inter fideles, qui huic cantico sunt habiles. Quod si oblitus fuero tui, o Hierusalem, quod omnis devotio mea ad te non intendat, quod de te non cantem illis qui ad hoc erunt idonei, dextera mea, id est bona operatio mea, detur oblivioni, adeo ut nunquam remunerentur. Vel dextera mea, id est collocatio mea ad dexteram Dei Patris, quam exspecto, detur oblivioni, sic ut nunquam eam adipiscar. Vel dextera mea, id est operatio mea bona detur oblivioni, id est obliviscar bene operari. Et non solum hoc infortunium [Col. 1358B] mihi contingat, sed etiam adhaereat lingua mea faucibus meis, id est mutus fiam quantum ad bonam locutionem: a similitudine illius qui cum sua lingua faucibus suis adhaereat, non potest loqui.

Adhaereat, inquam, lingua mea faucibus meis, si non meminero tui. Idem est, si oblitus fuero tui, et si non meminero tui, sed propter diversum repetitum est. Non solum autem meminero tui utcunque, sed etiam, o Hierusalem, proponam, id est ante ponam te in principio, id est praecipuitate laetitiae meae, scilicet si hoc mihi contigerit, ut de multis rebus aliis laeter, tu tamen de qua adispiscenda jam spem habeo, principium eris, id est praecipua causa laetitiae meae. Unde Dominus in Evangelio: »Primum quaerite regnum Dei (Matth. VI, 33).« Non dicit primum [Col. 1358C] quantum ad ordinem, sed idem est ac si diceret: Praecipue quaerite ore, corde, et opere, regnum Dei, scilicet Hierusalem coelestem. Quia si non proposuero te, Hierusalem, in principio laetitiae meae, oblivioni detur dextera mea, et adhaereat lingua mea faucibus meis. Hoc subauditur per aposiopesim. Has autem conditiones ideo ponunt ut ostendant bonum votum suum de Hierusalem, et innuant maximum detrimentum eis affuturum, qui votum bonum de Hierusalem non habebunt. Orant etiam de remuneratione tribulationum, quas pro Deo patiuntur, sic: Dico quod non oblitus ero Hierusalem, et quod proposuero Hierusalem in principio laetitiae meae. Cujus rei gratia multae tribulationes nobis inferuntur a filiis Edom, id est a filiis terrenis et sanguineis, [Col. 1358D] scilicet a filiis Babylonis, id est ab impiis hominibus, qui praefigurati sunt per filios Esau qui et Edom dicitur, qui in reditu filiorum Israel de captivitate Babyloniae, in Hierusalem impediverunt eos, in quantum potuerunt, ne civitatem et templum reaedificarent. Eodem quippe modo filii hujus mundi, fideles tribulationibus impedire nituntur, ne seipsos Deo templum bene vivendo aedificent. Edom autem terrenus vel sanguineus interpretatur.

Dico quod pro recordatione Hierusalem inferuntur nobis tribulationes a filiis Edom. Et tu, Domine, etsi modo videaris nos hic oblivioni dare, memor esto in die Hierusalem, id est in die judicii, in qua plenarie constitues Hierusalem coelestem filiorum [Col. 1359A] Edom, id est memor esto tribulationum quae nobis pro recordatione Hierusalem inferuntur a filiis Edom, id est a persecutoribus filiis hujus mundi, terrenis vel sanguineis: ut eos remuneres quandoque, scilicet in die Hierusalem. Vel potest esse concessio damnationis filiorum Edom, ut eos a nequitia sua deterreat sic: Memor esto, Domine, in die Hierusalem, id est in die judicii filiorum Edom persequentium nos pro recordatione Hierusalem, 546 ut eos juste punias. Qui nimirum filii Edom contradicunt inter se unus alii. Exinanite, exinanite illa quae sunt in ea, id est in civibus ejus Hierusalem usque ad fundamentum; ac si dicat: Quia vident nos ad Hierusalem tendere, invidia tacti persequuntur nos tribulationibus, dicentes: Persequamur eos tribulationibus [Col. 1359B] assiduis, et sic exinaniamus, inquam, id est evacuemus virtutes et opera bona eorum, quibus ad coelestem Hierusalem tendunt, et in tantum exinaniamus, quod usque ad exinaniendum fundamentum perveniamus, scilicet usque adeo eos persequamur, ut etiam fidem eis extorqueamus, quae fundamentum est omnium virtutum et operum bonorum ipsorum. Condolent etiam de miseria filiorum Edom, quos filiam Babylonis vocant, ut ostendant eos per nomen sexus feminini effeminatos esse in virtutibus, sic: Vos filii Edom, qui etiam filia estis Babylonis, id est hujus mundi, dicitis exinanite et reputatis nos miseros, vos vero esse beatos. Econtrario vero tu, filia Babylonis, misera es, etsi in saecularibus floreas; sed beatus et hic et in futuro [Col. 1359C] quicunque fidelium retribuet tibi retributionem tuam quam retribuisti nobis. Exponit ergo quam retributionem retribuet, cum addit: Beatus, scilicet, et hic et in futuro, qui tenebit parvulos tuos ne crescant, scilicet illa membra tua, quae nondum in adultam nequitiam devenerunt; sed adhuc parva sunt in malitia, retentabit a malitia sua per praedicationem, ne in ea crescant, et sic eos tenebit, quod allidet illos parvulos tuos ad petram fortitudinis, Christum scilicet, destruet eos secundum quod mali sunt: jungendo eos per fidem petrae fortitudinis Christo, a similitudine parvulorum, qui allisi ad lapidem interimuntur; ac si dicat: Beatus et hic et in futuro, quicunque fidelium parvulos tuos per fidem incorporabit, jungendo ipsos Christo capiti, sicut tu [Col. 1359D] quosdam ex parvulis nostris, ex idiotis, scilicet deficientibus a fide propter blanditias vel propter tribulationes incorporasti tibi. Constat enim impios, quosdam ex fidelibus idiotis incorporasse sibi. Et ecce retributio quam filiae Babylonis filii Hierusalem beati retribuunt, ut sic parvulos ejus per fidem incorporent, sicut ipsa parvulos ipsorum incorporare nititur. Vel parvulos filiae Babylonis, quosque impios vocat, qui hic secundum partem a fidelibus incorporantur, qui parvuli dicuntur, eo quod licet nimis nequam sint, tamen more parvulorum in malitia sua crescunt, sicut assidue injusti in malitia sua augmentantur. In futuro vero et justi perfecte adulti erunt in charitate, ut nihil voluntatis habeant nisi [Col. 1360A] bonae; impii vero sic in impietate adulti, ut ex invidia gloriae bonorum et tormen orum suorum nihil voluntatis habeant nisi malae; nullam tamen potestatem malae operationis habituri.



IN PSALMUM CXXXVII.

Titulus centesimi tricesimi septimi. Psalmus ipsi David, id est Christo directus. Non quod hic Christus loquatur, sed quia fidelium perfectorum massa in hoc psalmo agens, verba sua dirigit ad Christum ad gratiarum actionem, ostendens bonam affectionem suam quam habet confitendi ipsi Domino Christo, et psallendi. Quod ad instructionem auditorum facit, ut cos instruat hanc eamdem affectionem habere. Orat quoque de multiplicatione virtutum, ut eosdem instruat orare, et optat reges terrae ut Domino [Col. 1360B] confiteantur, et in viis ejus cantent; et subdit causas quare ipsi confiteri debeant, et in viis ejus cantare.

Confitebor tibi, Domine Christe, in toto corde meo, id est laudabo te in tota affectione cordis mei, licet a Judaeis vituperatus fueris. Et merito confitebor, quoniam audisti sic ut impetrarem, omnia verba oris mei; ac si dicat: Non solum te verbis cordis oravi, cogitationibus scilicet, sed et verbis oris exterioris. Et illa verba omnia audisti, illa videlicet omnia quae digna erant impetratione. Unde idem in Evangelio: »Quodcunque petieritis Patrem in nomine meo, det vobis (Joan. XV, 16).« Confitebor, inquam, in toto corde. Et non solum hoc, sed et psallam tibi, id est bene 547 operabor ad honorem tuum: [Col. 1360C] in conspectu, id est in consideratione angelorum, scilicet non ad humanum favorem bene operabor, sed ex sola dilectione tui, sicut angeli ex sola dilectione ministeria eis injuncta operantur. Vel psallam tibi in conspectu angelorum ponendus, id est in eadem speciali contemplatione divinitatis tuae, in qua ipsi positi sunt, scilicet ea intentione psallam ut ad eumdem conspectum attingere merear, quo angeli perfruuntur. Et ad templum sanctum tuum veniens, id est veniens ad hoc bene vivendo, ut merear esse sanctum templum tuum in quo spiritaliter inhabites, adorabo te in illo templo, id est venerabor te quodam singulari cultu praecipuae venerationis, te Deum et Dominum, et me creaturam et servum reputando, et sanctum templum tuum [Col. 1360D] bona vita mea faciendo. Hoc autem adorare Deum in hujusmodi templo, praefiguratum est in lege veteri, in qua constitutum erat ut post aedificationem templi nemo Deum adoraret, nisi in templo. Adorare quidem proprie dicimus Deum praecipue digno et singulari cultu colere: dum eum solum Deum et Dominum cognoscimus, et nos servos ejus et creaturam esse reputamus. Unde in Apocalypsi legitur angelus ab adoratione sui Joannem sic prohibuisse. »Vide ne feceris. Conservus tuus sum et fratrum tuorum. Deum adora (Apoc. XIX, 10).« Adorabo, inquam, et confitebor nomini tuo super misericordia tua et veritate tua, id est laudabo te ex consideratione nominis tui: quod est Dominus: [Col. 1361A] Et haec confessio continget de misericordia tua et veritate tua, scilicet confitebor tibi propter misericordiam tuam et veritatem promissionis tuae completam, id est ea occasione tibi confitebor, quia nos salvasti per misericordiam et ut promissionem tuam verificares: promiseras enim te genus humanum salvaturum. Et ideo quoque confitebor, quoniam magnificasti nomen sanctum tuum super omne nomen, id est ostendisti ipsa rei evidentia nomen sanctum tuum, quod est Deus et Dominus, majus esse et gloriosius omni nomine. Unde Apostolus: »Et dedit illi nomen quod est super omne nomen (Phil. II, 9).« Quamvis enim nomina haec angeli, archangeli, virtutes, et caetera hujusmodi gloriosa sint et magna designent, nomen tamen Domini Jesu, [Col. 1361B] Deus, scilicet, et omnium Dominus et omnipotens, gloriosius est, et longe majus designans.

Ostensa bona affectione sua, quam habet confitendi et psallendi, sequitur oratio, quae talis est: Confitebor, inquam, et psallam, et adorabo. Ideoque in quacumque die invocavero te, id est interius bona affectione, non solum exterius voce oravero te, poscens multiplicari a te in anima mea virtutem; exaudi me ut multiplices in anima mea virtutem. Quod pro certo facies, revera multiplicabis, id est augmentabis de die in diem omnem virtutem in anima mea. Hoc autem nimia certitudine sibi promittit, ut sic magis auditores ad hoc orandum impellat spe consequendi. Facta oratione pro se, orat etiam pro fidelibus aliis, ut et ipsi reges suimet [Col. 1361C] existentes confiteantur Domino, exemplo suo ut cantent in viis ejus, quod eis utilissimum est. Hoc autem ea intentione facit ut auditores instruat pro aliorum utilitate orare. Dico confitebor et psallam: et exemplo mei confiteantur tibi, Domine, laudem omnimodam omnes reges terrae, id est omnes fideles, facti reges terrae suae, id est sensualitatis suae ut bene regant eam, et faciant terram fructificantem Deo bona opera, et ea occasione confiteantur quia jam audierunt omnia verba oris tui per praedicatores tuos, scilicet illa omnia doctrinae tuae verba, ad instructionem fidei et morum pertinentia, sine quorum notitia nemo salvatur, quae tu ipse ore tuo discipulis locutus es. Multa quippe mystica et arcana locutus est Dominus quae non omnia audierunt omnes [Col. 1361D] reges terrae. Ideoque cum dicat omnia verba oris tui, determinandum est de illis verbis dictum esse, quae ad fidem et mores attinentia ignorare non licet. Unde legitur in Apostolo: »Ignorans ignorabitur (I Cor. XIV, 38).« Confiteantur, inquam, et sic quidem quod in viis Domini existentes, id est in completione praeceptorum ejus quae sunt viae ad vitam, 548 cantent, id est delectentur in ipsis viis a similitudine cantantium qui in cantu suo delectantur. Possent nempe in viis Domini esse sic quasi invite complentes et non cantarent quod nimirum non esset adeo utile: Confiteantur, inquam, et cantent. Et hoc ea occasione: quoniam magna est gloria Domini, quam in futuro dabit confitentibus sibi, et in viis ejus cantantibus. [Col. 1362A] Confiteantur etiam et cantent eo contuitu, quoniam Dominus est excelsus, id est omnipotens, ideoque ipsi confitendum est. Et quia humilia respicit respectu misericordiae suae, id est miseretur hic omnium humilium sibi confitentium, et cum humilia respiciat, alta etiam, id est superba cognoscit ut puniat a longe existens non secundum locum. sed secundum misericordiam, scilicet providet ultionem superborum, sic ut longe faciat ab eis misericordiam suam propter eorum mala merita. Exponit autem qualiter humilia respicit sic: Vere respicis respectu misericordiae, et me humilem et caeteros mei modi. Nam ego existens in medio, id est in plenitudine tribulationis si ambulavero, id est si perseveravero in constantia mea ne pro tribulatione deficiam sicut [Col. 1362B] vere ambulo, per hoc contingit mihi hujusmodi ambulatio, quia vivificabis me interius in anima per gratiam, cum exterius in corpore pro tribulatione mortificatus ero; ac si dicat: In hoc comprobatur, quia me humilem respicis, quoniam per gratiam tuam interius me vivificantem, me facies in medio tribulationis constantem. Et sic quidem me vivificabis quod extendisti manum tuam, id est extensum mihi facies auxilium gratiae tuae super iram inimicorum meorum, id est supra iracundam impugnationem inimicorum meorum. Quod est dicere: Cum magna sit eorum impugnatio, majus tamen est in me auxilium gratiae tuae. Extendes, inquam, hic mihi manum tuam, et tandem post mortem corporis fecit, id est faciet me salvum dextera tua, id est misericordia [Col. 1362C] tua, a tormentis omnibus eripiendo, et ad dexteram Patris me collocando.

Post suae salutis ostensionem, ostendit justam inimicorum retributionem; apostropham faciens ad auditores, ut eos ab inimicorum conformitate retrahat sic: O auditores, dico quod me salvum faciet Dominus. Econtrario vero Dominus retribuet in futuro justam inimicis meis damnationem pro me, id est ideo quia mihi tribulationem injuste inferunt. Vel pro me, id est loco mei, scilicet quia eis hic nolo mala pro malis retribuere. Unde Apostolus: »Mihi vindictam, ego retribuam, dicit Dominus (Rom. XII, 19).« Orat etiam assequi quod adnumeravit sic: Dico quod, Domine, vivificabis me interius per gratiam in virtutibus et salvum me facies. Et sic oro [Col. 1362D] ut fiat, o Domine, quia misericordia tua, quam naturaliter habes, duratura est in saeculum, id est in aeternum; ne despicias opera manuum tuarum, id est ne videaris despicere digna opera tua, quae in me operari incoepisti, vivificationem scilicet animae in virtutibus; quae quidem opera videreris despicere, si vivificationem illam in me non perficeres: ac si dicat: Perfice in me vivificationis opera, quae jam incoepisti.



IN PSALMUM CXXXVIII.

Titulus centesimi tricesimi octavi. Psalmus David Christi respicientis in finem, id est in perfectam sui consummationem; de qua hic agit. In hoc enim psalmo Dominicus homo ad gratiarum actionem Deo [Col. 1363A] Patri loquens, ostendit perfectam innocentiae, et justitiae, et scientiae, et totius bonitatis suae consummationem, ut auditores inexcusabiles reddat; ostendens se adeo dignum esse cum perfecte consummatus sit: ad cujus exemplum et ipsi in quantum possibile est consummentur, et sic eos ad sui conformitatem attrahat.

Domine Pater probasti me, id est fecisti me approbare et experiri praecepta tua, ut mihi non viderentur aspera et injucunda, sed probabilia et laudabilia et delectabilia. Haec oratio compendiosa est, aequipollens ac si poneret: Domine Pater, posuisti me in approbationem et experientiam praeceptorum tuorum, ut ea complerem. Et 549 me in hanc experientiam adductum cognovisti, id est dilexisti. [Col. 1363B] Ea quippe quae diligit, dicitur Deus cognoscere, et ea quae odio habet dicitur nescire. Juxta quod in Evangelio de impiis et fatuis legitur: »Amen dico vobis, nescio vos (Luc. XIII, 25; Matth. XXV, 12).« Quoniam autem se a Deo probatum et cognitum asseveraverat, posset ab infidelibus objici: Cum sic probatus sis et cognitus, mirum est cur te Deus pater permittet humiliari, qui pro certo hoc de te non pateretur, nisi mala tua merita promerereutur. Ad hoc ergo removendum, sic addit: Licet me probaveris et cognoveris, tu tamen qui nil mali vis cognovisti, id est voluisti et ab aeterno disposuisti sessionem meam, id est humiliationem meam in mortem: et sic per sessionem cognovisti resurrectionem meam: ac si diceret: Hoc non erit ex malis meritis [Col. 1363C] meis, quod in mortem humiliabor, sed ex sola voluntate et dispositione tua. Nec solum autem me probasti et cognovisti, sed, ut majus quid dicam, intellexiste cogitationes meas, id est adeo sanctas et idoneas fecisti cogitationes meas ut intellectu tuo essent dignae. Illa nempe Deus tantum intelligere dicitur, quae idonea sunt ac si dicat: Dilexisti cogitationes meas, utpote dignas et idoneas. Intellexisti, inquam, et hoc non a moderno tempore, sed de longe, id est intellexisti omnia quae cogitavi a principio humanitatis meae. Et intellexisti semitam meam, id est dilexisti completionem omnium arduorum et praecipuorum praeceptorum quae in me est, quae semita dicitur, eo quod ad modum semitae arcta sit, id est paucis communis. Et per semitam et cogitationes investigasti, [Col. 1363D] id est me investigare et exquirere fecisti funiculum meum, id est dimensionem haereditatis meae, quae per funiculum accipitur, eo quod funiculo haereditas mensuretur. Quod est dicere: Per completionem arduorum praeceptorum tuorum, fecisti me exquirere a te haereditatem, scilicet genus humanum: quod dimetiar: partem assumens in salvationem, partem vero dimittens. Unde in psalmo secundo: »Postula a me, et dabo tibi gentes haereditatem tuam (Psal. II, 8).« Ubi hic habetur funiculum, in Hebraica translatione habetur accubationem. Quae vox aequipo lenter hic idem designat cum funiculo, scilicet partem salvandorum, quae Dei accubatio dicitur, id est Dei requies: eo quod in ea delectatus [Col. 1364A] est Deus, sicut quilibet in accubatione. Non solum autem intellexisti cogitationes, etc., sed ut universaliter dicam, et, id est etiam omnes vias meas praevidisti, id est operationes meas omnes quibus incedo ab aeterno disposuisti, id est voluisti. Quod utique non esset, nisi idoneae essent. Vel omnes vias meas praevidisti, id est me praevidere fecisti, ut nil temere facerem et improvise, sed omnia cum ratione et providentia. Ea quippe sapienter aguntur, quae rationabiliter praevidentur. Quoniam autem se ad instructionem suorum commendaverat, ne videretur hoc ex arrogantia fecisse: arrogantiam autem dicimus, quando sibi quilibet hoc quod non habet jactanter ascribit, removet hoc sic: Dico probasti me, etc. Hoc autem quod sic me commendavi nulli [Col. 1364B] videatur arroganter esse dictum, quia sermo iste quo me commendavi non est tantum in lingua mea, sed etiam in re est. Quod est dicere: Non sic ea loquor ut purae voces sint: ita namque est in re ut dico. Et hoc tibi est, ecce, id est praesens et cognitum, quia non est sermo tantum in lingua. Tu enim, Domine, cognovisti omnia novissima et antiqua, id est praeterita et futura, et cum omnia cognoveris, et hoc quoque cognoscis. Dico quod quoniam intellexisti cogitationes meas, et praevidisti omnes vias meas et probasti me. Et sic, tu qui potens es me formare, formasti me, id est me formosum interius fecisti in moribus. Licet per tribulationes videar informis exterius. Unde Psalmista alibi: »Speciosus forma prae filiis hominum (Psal. XLIII, 4).« Tu, inquam, [Col. 1364C] formasti me. Et super formatum posuisti manum tuam, id est auxilium gratiae tuae, scilicet ne aliquatenus a formositate illa deficiam posuisti super me adjutorium gratiae tuae, quod me faciat perseverare, a similitudine adjuvantis, qui manum super aliquem ponit ut eum teneat ne cadat. Notandum quod hoc totum dictum est respectu solius humanitatis.

Dico quod me formasti, etc. Et non solum formosum 550 me in moribus fecisti, sed etiam scientem, ut te singulariter et secretius caeteris scirem. Et haec scientia tua, id est mihi a te data, non est per me contemptibilis facta, sicut fuit per Adam, qui cum tui scientiam habuerit, et ab ea male agendo dissenserit, eam contemptibilem videri fecit. Illud enim quod contemptibile est, ut vile aliquid dimitti [Col. 1364D] solet. Non est, inquam, per me contemptibilis facta, sed scientia tua ex me bene operante, et sic in ea persistente mirabilis facta est aliis et admiratione digna et desiderabilis. Cum enim sapienter me praedicare viderent, et bene operari, scientiam a te mihi datam miro modo pretiosam esse judicaverunt. Unde in Evangelio: »Stupebant autem omnes qui eum audiebant, super prudentia et responsis ejus (Luc. II, 47).« Et non solum mirabilis facta est, sed et confortata est, in parte salvandorum, quae per Adam in omni humano genere debilitata fuit; ac si dicat: Scientia qua te genus humanum sciret, nisi Adam peccaret, eo peccante sic debilitata fuit in omnibus ut vix aliquam tuae notitiae scintillulam haberent, [Col. 1365A] et te quasi per somnium viderent. Unde etiam Paulus dicit: »Videmus nunc per speculum in aenigmate (I Cor. XIII, 12).« Per meae vero mortis obedientiam scientia ista in fidelibus confortabitur, id est corroborabitur, ut te etiam solito plenius sciant. Licet in hac vita non sint hanc scientiam perfecte habituri, quod in futuro habebunt. Quoniam autem de scientia egerat, quae praecipue solet esse causa superbiae, ut ait Apostolus: »Scientia inflat (I Cor. VIII, 1).«: hanc scientiam habituris humilitatis exemplum in se praescribit sic: Mirabilis, inquam, facta est scientia tua, et confortata est ex me, id est per me. Et licet hanc plenarie scientiam habeam, tamen non potero ad eam, id est non me potentem judicavero ad eam possidendam per me [Col. 1365B] sine tuo auxilio, scilicet quod sciens sum nunquam mihi, sed tibi semper ascribam.

Per hoc autem plane auditores instruit, ut nullus de scientia sua in se, sed in Domino glorietur. Unde Apostolus: »Quid enim habes quod non accepisti? Si autem accepisti, quid gloriaris quasi non acceperis? (I Cor. IV, 7).« Mirabilis, inquam, facta est scientia tua. Et cum me tanta scientia spiritali illuminaveris, quo ibo a spiritu tuo? Quod est dicere: Si a spiritu tuo me hac scientia illuminante, secundum humanitatem male vivendo recessero, quo ibo, id est ad quem alium me conferam secundum devotionem, qui me illuminet? Ad nullum ire potero. Et cum ultionem tuam ex merito sensurus sim, si a Spiritu tuo recessero, quo a facie tua fugiam, id est ad [Col. 1365C] quem locum fugere potero a praesentia tua, ut ultionem istam evadam? Nusquam. Si enim fugere volens ascendero localiter in coelum, tu illic es non localiter, sed potentialiter. Et si descendero ad infernum, ut tui praesentiam evadam, quod tamen nunquam erit, frustra erit, quoniam illic ades, id est, es ibi praesens potentialiter qui me punies. Ideoque non est a te recedendum, cum nusquam possit fieri confugium. Non solum autem ades in coelo et in inferno, sed etiam in hoc mundo; quod medium est inter coelum et infernum. Quod inde ostenditur. Si enim in hoc medio existens sumpsero pennas meas, id est virtutes quae pennae sunt bene sumentibus, per quas ad paradisum volatur, et etiam si eas sumpsero in diluculo positas, id est in illuminatione [Col. 1365D] bonae voluntatis, et si habitavero prae volatione spei et bonae vitae conversatione in extremis, id est in portu hujus maris, id est in alia vita quae extrema est post hanc vitam, propter sui mutationem mare dictam. Quae etiam portus quietis est fidelibus de hujus vitae tempestate evadentibus, ades, id est praesens esse in hoc medio appares per me pennas sumentem, et in extremis maris habitantem. Notandum quia non ideo dicit si sumpsero, etc., quin eas pennas a primordio habuerit, sed ad ostensionem, concessionem facit de re quae non erit, ac si dicat: Concedatur ut pennas sumam in diluculo, et idco sumam ut in extremis habitem, et per hoc palam erit quia in hoc medio ades. Posset quaeri: Quomodo [Col. 1366A] constabit quia adest in medio: si sumpseris pennas? Ad quod designandum addit sic: Vere constabit te adesse in hoc medio, si sumpsero pennas. Etenim manus tua, id est operatio potentiae 551 tuae deducet me illuc, ut pennas sumam et in extremis maris habitem. Sed et si hoc sit quod pennas sumpsero, et in extremis maris habitavero, et ibi tenebit me, id est perseverare faciet dextera tua, id est misericordia tua, scilicet postquam ista adeptus ero, nec in his perseverare potero, nisi misericordia tua tenente me.

Notandum quod cum in sua persona Dominicus homo ponat, quo ibo a Spiritu tuo, etc., usque: Et dixi forsitan, etc. Non ideo sic agit in persona sua, ut unquam hoc sit in eo futurum, ut a Spiritu Dei eat, et [Col. 1366B] a facie ejus fugiat. Quo etenim modo recederet a Dei Spiritu, qui Dei Verbo personaliter est unitus? Sed hoc idcirco in persona sui transfiguratur, ut in se membra sua instruat, ne aliquid ipsorum a Dei Spiritu recedere praesumat, ostendendo in se quod nemo recedens a facie ejus fugere potest. Est igitur aeque valens ac si sic poneret: Cum me sic mirabilem in scientia feceris, et eamdem scientiam in humano genere confortaveris, patet ex hoc quod nulli est a Spiritu tuo recedendum. Quo ibunt enim mei a facie tua recedentes? et quo a facie tua fugient? Nusquam. Si enim ascenderint in coelum, tu illic es, si descenderint in infernum, ades; si sumpserint in hoc medio pennas suas diluculo, et habitaverint in extremis maris, ades. Etenim illuc manus tua deducet [Col. 1366C] eos, et tenebit eos dextera tua. Perfectione justitiae et morum et scientiae suae ostensa, ostendit etiam se tamen a Judaeis in mortem conculcandum esse, licet adeo perfectus sit, ut post consequenter fructum passionis suae ostendat, et sic eos quibus passio sua salutifera est, sibi obnoxios reddat, et ad justitiae et sanctitatis suae conformitatem, et ad patiendum pro seipso attrahat; incredulos vero Judaeos resipiscere negligentes, de morte sua inexcusabiles ostendat, cum eum usquequaque perfectum in mortem conculcaverint. Hoc ergo sic dicit: Dico quod formasti me. Et cum me sic formaveris dixi, id est concepi apud me, tenebrae conculcabunt me in mortem ex invidia formositatis et scientiae meae. Tenebras Judaeos per emphasim dicit, eo quod ignorantiae [Col. 1366D] tenebris nimis fuerint involuti, cum Creatorem et Salvatorem suum in mortem ex invidia dederint.

Tenebrae, inquam, conculcabunt me. Et hoc forsitan facient, id est improvise et irrationabiliter et temerario motu. Vel forsitan, id est revera, sicut etiam in Evangelio forsitan non dubitative, sed affirmative ponitur, cum dicit: »Si crederetis Moysi, forsitan crederetis et mihi (Joan. V, 46).« Conculcabunt, inquam, me tenebrae. Et ex mei conculcatione continget quod nox per emphasim erit illuminatio mea, id est pars salvanda ex Judaico populo, qui per emphasim nox dicitur, eo quod ignorantiae nocte sit involutus, illuminabitur fide et Dei cognitione per me. Nox dico ponenda in deliciis [Col. 1367A] meis, id est inter delicias meas, scilicet in consortio et conformitate discipulorum meorum, qui sunt deliciae meae, in quorum sanctitate delector, sicut in summis deliciis. Inde vero certum est mihi quod illi qui nox et tenebrae dicuntur, per conculcationem illuminabuntur, quia ipsi iidem existentes modo tenebrae non obscurabuntur a te, id est non excaecabuntur justo judicio tuo, sicut modo juste obscurantur pro malis meritis suis. Cum dicit non obscurabuntur, datur intelligi, per lyptoten, quoniam a Deo Patre illuminabuntur, et per hoc palam est quod et a Filio illuminabuntur. Nam quaecunque Pater, eadem et Filius operatur, et econverso: unum enim sunt. Non obscurabuntur, inquam, a te. Et idem populus nox existens sic a te fide et cognitione [Col. 1367B] tui illuminabitur, ut dies dici possit, prae nimia claritate fidei et cognitionis suae. Vel sic: Nox illuminabitur sicut dies, id est ad comparationem apostolorum, qui per emphasim dies dicuntur. Nox, inquam, illuminabitur. Et sic illuminabitur, quod sicut erunt tenebrae ejus, ita erit et lumen ejus, id est quanta erit cognitio tenebrarum ignorantiae ejus, tanta erit illuminatio fidei et cognitionis ejus, scilicet magna fuerit ignorantiae et peccatorum ejus confessio, magna erit illuminatio. Per hoc autem 552 invitat auditores ad vehementem peccatorum suorum confessionem, ut vehementiorem veniam promereantur.

Posset quaeri: Quare potius per te illuminabitur nox, cum per nullum praecedentium sanctorum [Col. 1367C] illuminari potuerit? Ad quod ostendendum respondet sic: Ideo nox erit illuminatio mea, id est ideo dignus sum ut per me illuminentur illi qui nox sunt, quia tu possedisti renes meos, id est delectationes meas, quae per renes denotantur, eo quod ex renibus delectatio procedere soleat. Congrue nempe positum est tu, ad differentiam, ac si dicat: Delectationes caeterorum in parte diabolus possidet, cum aliquando illicita in eis cogitatio suboriatur. Delectationes vero meas tu solus et possides, et ab initio mei possedisti, ut nulla in me delectatio habeatur, nisi tibi placita et a te disposita. Ideoque solus ex omnibus dignus sum, per quem infideles illuminentur. Et tu etiam suscepisti me de utero [Col. 1367D] matris meae, id est tu fuisti susceptor et patronus meus a tempore illo, ex quo in utero matris meae fui, scilicet ita susceptor meus exstitisti ut me solum immunem a peccato faceres originali. Et ideo quoque dignus sum, ut per me nox illuminetur, quia ego confitebor tibi perseveranter, id est nullo tempore desistam a confessione laudis tuae. Quod est dicere: Quidquid boni in me est, laudi tuae ascribam. Et ideo adhuc quia magnificatus es per me, id est quia per praedicationem et bonam vitam meam magnificatus et glorificatus es apud discipulos meos. Unde idem in Evangelio dicit: »Pater, manifestavi nomen tuum hominibus, quos dedisti mihi (Joan. XVII, 6).« Magnificatus es, inquam, per me. Et hoc terribiliter, id est ita quod [Col. 1368A] aliis terrorem intulerim justae damnationis, nisi et ipsi te exemplo mei magnificare studuerint. Et ideo quoque dignus sum, quia per me mirabilia ostensa sunt opera tua, id est me rationabiliter habendo ostendi mirabilia et dignissima esse ea, quae in me operatus es, rationalitatem scilicet et virtutes, quarum dignitatem per effectum operum bonorum ostendi. Ac si dicat: Adam in quo rationabilitatem et virtutes operatus es, ea mirabilia et digna non ostendit, dum ab eis defecit. Ego vero mirabilia ostendi, dum in eis persistens, ea exterius per opera bona manifestavi.

Mirabilia, inquam, per me facta sunt opera tua: et ea anima mea cognoscet nimis, id est reputabit valde digna et mirabilia. Ac si dicat: Sicut jam ea [Col. 1368B] mirabilia reputavi, ita quoque incessanter mirabilia esse reputabo, et ea mirabilia esse aliis manifestabo. Quae pro certo Adam mirabilia non reputavit, dum in eis perseverare neglexit. Cum dicit anima mea cognoscet, idem est ac si dicat: Ego cognoscam. Partem enim pro toto ponit. Quoniam autem dixerat Patrem per se esse magnificatum, quomodo per eum magnificatus sit ostendere intendit, sic: Dico quod per me magnificatus es, et per hoc te magnificavi, quia non est a me occultatum os meum a te datum quod os, scilicet tu fecisti in occulto, id est in interiori meo, in anima scilicet quae occulta est. Ponitur autem hic os pro osse, non pro ore. Dicit vero rationalitatem esse os animae, eo quod robustior pars animae sit, sicut os in corpore [Col. 1368C] robustius est. Hoc autem quod dicit, non est occultatum, idem est ac si dicat: Os meum a te datum, quod videlicet fecisti in occulto, non est a me occultatum, scilicet vis rationis meae non est a me occultata, sed exterius manifestata, dum te bene vivendo et aliis praedicando gloriosum et magnum ostendi. Quae utique rationis vis ab Adam occultata fuit, dum ab obedientia Dei desistens, eum glorificare et magnificum ostendere non studuit. Dictum est a similitudine inertis militis, qui gladium suum, cum viriliter pugnare deberet, abscondit. Cum dicit os non esse occultatum, per lyptoten datur intelligi quod illud os bene operando manifestavit, et sic Deum magnificavit. Dicitur quoque [Col. 1368D] liberum arbitrium os animae. Cujus pro certo tunc vis occultatur, cum non recte usurpatur, et ad mali operis exercitium flectitur. Nam cum a Domino 553 ideo datum sit ut in bono exerceatur, et sic sit meritum, ille revera illud non ad hoc esse datum ipsa rei experientia negat, qui potius ad usum operationis pravae declinat. Quia vero dixerat os suum non esse occultatum, posset dici: Non est mirum si os non occultasti, quia forsitan in hac passibilitate in qua sumus nos non fuisti. Contra quod respondendo se fuisse passibilem ostendit, ut per hoc magis commendet perseverantiam suae bonae operationis. Magnum enim fuit eum in proposito bonitatis suae perseverasse, cum ex debilitate passibilitatis habuerit posse deficere.

[Col. 1369A] Hoc autem sic dicit: Dico non est occultatum os meum, et substantia mea, id est natura mea, quam superius os vocavi, non est occultata, scilicet vis rationalitatis et liberi arbitrii mei non est occultata, licet sit existens in inferioribus partibus terrae, id est in hujus mundi partibus quae dicuntur inferiora terrae, id est indigniores partes terrae, ad respectum paradisi terrestris, in quo Adam positus primum fuit; qui dignior et superior dicitur, eo quod ibi nulla sit aeris inclementia, immoderatio nulla, neque caloris neque frigoris, sed omnia serena et temperata. Caeterum in hujus mundi convalle est maxima aeris perturbatio, unde multiplex passio contingit. Ideoque mundus iste paradiso inferior, non secundum situm loci, sed secundum indignitatem rei. Hoc autem quod [Col. 1369B] dicit substantia mea in inferioribus terrae, sic adaptatur: Substantia mea, id est vis naturae meae non est occultata, sed per perseverantiam bonae operationis manifestata, licet sit posita in inferioribus terrae, id est in hujus mundi calamitosa convalle, ubi posset esse locus occultandi, propter instantiam multimodae anxietatis. Quod pro certo Adam fecit, scilicet vim naturae suae abscondit, non persistendo in obedientia, licet nondum in inferioribus terrae positus esset, sed in paradiso ubi nulla passionis anxietas, nulla deficiendi necessitas. Non est occultata substantia mea idem est quod non est occultatum os meum, sed repetitum est ut addat in inferioribus terrae. Cum igitur perfectus sim eo quod renes meos possedisti et suscepisti me de utero matris meae, et [Col. 1369C] non est occultatum os meum, procul dubio patet quod oculi tui viderunt imperfectum meum, id est oculi dispositionis tuae praeviderunt, et voluerunt imperfectionem meam, id est mortem meam, quae summa debilitas est et imperfectio, scilicet cum adeo consummatus sim in omni perfectione sanctitatis, ideoque ut per me fideles salventur dignus sim, placuit dispositioni tuae, ut secundum mortalitatem imperfectus essem et debilis, et pro salute meorum futurorum moriar. Et per hanc imperfectionem mortis meae in me libro tuo dies scribentur, id est in exemplo mei qui sum liber tuus, quem proposuisti exemplar justitiae in omnibus, scribentur dies, id est perfecti effecti efficientur illi qui futuri sunt dies, id est clari et illuminati in scientia, discipuli mei, [Col. 1369D] scilicet. Quod autem se librum dicit, et dies scribendos esse ad exemplum sui asserit, a similitudine dictum est optimi libri, ad cujus exemplum caeteri libri scribuntur.

Exponit autem quomodo ad ejus exemplum scribentur, addendo sic: Dico quod in me libro dies scribentur, scilicet formabuntur ad exemplum mei, id est interius in virtutibus fient formosi: et nemo formabitur in eis remanens. Ac si dicat: Cum plures ad eorum exemplum formosi sint efficiendi, nullus tamen in eis spem ponet formositatis, ut dono ipsorum putet se formosum fieri. Unde Paulus: »Nunquid Paulus crucifixus est pro vobis? aut in nomine Pauli baptizati estis?« (I Cor. I, 13.) [Col. 1370A] Nemo, inquam, in eis spem habebit formositatis. Mihi autem, id est sed ad honorem meum nimis honorificati sunt amici tui, Deus, id est honorificabuntur in virtutum formositate fideles, qui bene vivendo amici tui futuri sunt; ac si dicat: Mihi soli ascribendum est, quod quicunque fideles erunt in virtutibus formosi, per me enim formosi fient. Et etiam quod majus est, mihi, id est ad honorem meum nimis confortatus est principatus 554 eorum, id est confortabitur in virtutum formositate; ac si dicat: Mihi ascribendum est quod discipuli mei, qui principes et digniores sunt inter ipsos amicos, confortati et robusti erunt in hac formositate. Ego enim dinumerabo eos amicos, id est eos de massa perdendorum exemptos, certo numero ad formositatem [Col. 1370B] salutis eligam, ac si dicat: Ita mihi certus erit numerus eorum, ut neque crescere neque decrescere possit. Per hoc autem eos reddit benevolos, cum ad salutem eos dicat esse dinumeratos. Quia vero dixerat dinumerabo, ne viderentur apud homines numerabiles, addit: Et, licet dicam quod eos dinumerabo, tamen multiplicabuntur adeo ut sint super arenam, non ut sint plures numero quam arenae, sed super arenam erunt, id est magis innumerabiles quam arena, scilicet ut citius possit numerus arenae sciri quam eorum numerus. Hoc autem quod sic amici tui honorificabuntur, non solum accidet per imperfectum meum, id est per mortem meam: sed per hoc quoque quod exsurrexi, id est quod ex morte surgam et immortalis fiam et impassibilis: [Col. 1370C] et, licet nondum exsurrexerim, tamen ego adhuc existens mortalis et passibilis sum tecum coaeternus et consubstantialis, secundum quod Deus ideoque potens sum amicos tuos honorificare.

Inde vero patet quod tecum in essentia item sum, quoniam si occideris Deus Pater peccatores, id est constat quod tu occidisti jam excaecando in anima justo judicio tuo peccatores, resipiscere nolentes, dicens illis occulto et inaudibili dicto dispositionis tuae: O viri effusores sanguinum, id est o viri proximorum interfectores, aliquando in corpore puniendo, aliquando vero in anima eos blanditiis decipiendo, declinate a me, id est discedite et elongamini a mei cognitione et voluntaria subjectione. Et ideo nempe declinate, quia dicitis in cogitatione [Col. 1370D] vestra nequissima: Fideles accipiant in vanitate civitates suas, id est collectiones hominum, quas sibi conformant, scilicet cum ipsi multos sibi colligant, quibus nescio quae invisibilia bona promittunt, unde ipsi quoque remunerationem exspectant: Hoc faciant in vanitate, id est inutiliter, ut nec ipsi inde quidquam utilitatis habeant unquam, nec illi quos sibi conformando accipiunt. Nonne illos peccatores qui male videndo oderunt te oderam, id est odivi occidendo eos tecum in anima excaecando? Odivi utique, ideoque constat quod tecum idem sum in natura. Hoc autem idem est ac si sic poneret. Inde patet me tecum esse, quia peccatores quos occidisti, eos odio habens ideo, quia dixerunt in cogitatione [Col. 1371A] sua accipiant fideles in vanitate civitates suas, eos similiter occidi odio habens. Et licet eos oderam, tamen ex compassione misericordiae tabescebam, id est anxiabar pro eis in anima, a similitudine illius qui ex nimia anxietate tabescit. Tabescebam, inquam, extendens me consideratione super illos inimicos meos existentes, quod juste puniendi sunt, id est anxiabar ex compassione damnationis eorum quam praevidebam. In hoc autem nobis exemplum in se praescribit, quatenus de inimicorum damnatione compatiendo anxiari debemus, etsi eos in hoc quod mali sunt odimus. Unde Prosper: »Recte in malis odimus malitiam et diligimus creaturam.«

Quia vero dixerat se odio habere peccatores, cum quoddam odium malum sit, de quo odio dicat, determinat [Col. 1371B] cum dicit: Oderam, inquam, illos, et hoc non iniquo odio, sed profecto odio oderam illos, id est tali odio quod bonum est et ad perfectos viros pertinet. Oderam, scilicet eos in hoc quod mali, non in hoc quod Dei creatura erant. Dico quod tabescebam super inimicos meos: et licet ex compassione damnationis eorum tabescerem, tamen inimici facti sunt mihi male vivendo, quod minime facere deberent, ideoque eos juste odio habui. Postquam consummatam perfectionem suam ad auditorum instructionem ostendit, orat de perseverantia ejusdem perfectionis, ut eosdem auditores de hac eadem perfectione orare instruat. Dixi, o Domine Pater, quod probasii me, et cognovisti me, et cognovisti semitam meam. Hoc autem 555 oro ut perseveranter facias, scilicet perseveranter [Col. 1371C] proba me, Deus Pater, id est duc me perseveranter in approbationem et experientiam praeceptorum tuorum, et hoc dico secundum cogitationes. Quod est dicere: Fac me probe et diligenter de praeceptis tuis cogitare. Et sic scito cor meum, scilicet adeo cordis mei cogitationes probas facias, ut cor meum sic dignum sit ut illud scias, id est diligas. Illa enim Deus scire dicitur quae diligit. Non solum autem me proba quantum ad cogitationes, sed etiam oro interroga me quantum ad opera, id est fac me experiri et approbare mandata tua quantum ad opera, scilicet fac ut bene operer complendo praecepta tua. Interrogare ponitur pro experiri vel pro investigare, eo quod interrogando solet fieri experientia et investigatio. Interroga, inquam, me secundum [Col. 1371D] opera, et sic cognosce semitas meas, id est adeo me praecepta tua experiri facias, ut semitas meas cognoscas, id est ut rationes meas diligas; quae semitae dicuntur, eo quod arduae sunt et singulares. Proba, inquam, et interroga, et vide misericorditer, scilicet hoc non oro solis meritis meis, sed haec oro facias respectu misericordiae tuae. Illa quippe Deus videre et respicere dicitur quorum miseretur. Vide, inquam, si tamen in me est aliqua via iniquitatis, id est operatio iniquitatis, quae in altis est via ad damnationem, tunc nunquam me videas. Ac si dicat: Vide me, cum non sit in me via iniquitatis. Et deduc me in via aeterna facta, id est me perseverare fac in via mandatorum tuorum, sic ut mihi sit aeterna, id [Col. 1372A] est assidua ad aeternitatem ducens: scilicet sic fac me in ea perseverare, ut nunquam ab ea desistam, et per eam ad aeternitatem attingam. Multi enim ad tempus perseverantes quandoque deficiunt, et sic ad aeternitatem non attingunt.



IN PSALMUM CXXXIX.

Titulus centesimi tricesimi noni Psalmus David, id est uniuscujusque fidelis respicientis in finem, id est in Christum, qui est finis et perfecte consummatus in omni justitia et sanctitate, ut in psalmo superiori ostensum est. Cujus perfectionis ut valeant esse participes, orant ut Deus per gratiam eripiat a malis hominibus, id est a male operantibus, et iniquis, id est ab haereticis, qui eos sibi conformare nituntur. [Col. 1372B] Hanc autem orationem ea intentione faciunt ut aliis hoc idem orandi dent exemplum. Ostendunt quoque ipsorum haereticorum infestationem et occultam et manifestam, ut auditores ab ea cavere doceant.

Eripe me, Domine, per auxilium gratiae tuae, ab homine malo, id est a massa hominum mala operantium, ne me sibi conformare possint. Et eripe me a viro iniquo, id est a massa virorum haereticorum, antonomastice iniquorum, ne me sibi valeant conformare. Bene vero singulariter primo ponitur ab homine malo et a viro iniquo: postea pluraliter ponitur qui cogitaverunt, quia et unum quid in massa sunt et multae personae. Cum autem se et de mala operantibus, et a viris iniquis eripi oraverit fidelis [Col. 1372C] in hoc psalmo agens, praecipue immoratur in oratione ereptionis ab haereticis, cum periculum maximum in eis sit. Horum autem haereticorum impugnationem ostendit, sic: Eripe me, inquam, a massa virorum iniquorum: qui viri iniqui cogitaverunt iniquitates, id est iniquas et haereticas cogitationes, adinventas in corde, non in Scripturis. Ac si dicat: Ideo necesse est orare me, ut a viris iniquis eripiar, quia ipsi cogitaverunt, et adhuc cogitant iniquitates, quas in corde adinvenerunt, et a Scripturis non habuerunt. Et non solum cogitaverunt, sed et tota die, id est jugiter constituebant, id est adversus Catholicos praelia moliebantur, per garrulitatem multiplicum argumentationum suarum. Et non qualicunque modo constituebant praelia, sed ita quod acuerunt linguam [Col. 1372D] suam, id est acuta et subtilia fecerunt verba sua, 556 ut magis laederent, et eo amplius periculosa essent. Acuerunt, inquam, existentes sicut serpentes, id est comparabiles serpentibus. Sicut enim serpentes tortuose incedentes latenter serpunt, et sic in occulto percutiunt; ita ipsi tortuose incedentes, per diversos errores haeresum, in occulto et ex improviso incautos percutiunt. Et sub labiis eorum est venenum aspidum, id est in verbis eorum latet error insanabilis, sicut venenum aspidum insanabile est. Postquam enim eo errore quilibet imbutus erit, vix illo poterit expediri, sicut aliquis veneno aspidum imbutus, eo aut vix aut nunquam expeditur. Congrue vero ponit sub labiis: cum enim eorum [Col. 1373A] verba blanda videantur et bona. latet in eis error inextricabilis.

Postquam ostendit necessarium esse se orare, ut a viris iniquis eripiatur, cum adversus Catholicos constituant praelia auditus etiam quorum valde periculosus est, eamdem orationem ad aliud repetit, ut videlicet ostendat necessarium esse orare. cum adversus eum constituant praelia, quae etiam ostendit. Hoc autem sic dicit: Non solum oro eripi ab homine malo, et a viro iniquo, ideo quia constituunt praelia adversus quoscunque Catholicos, quae periculosa sunt etiam solum audientibus, sed et oro custodi me, Domine, de manu peccatoris, id est de potestate cujuscunque mala operantis, ne me possit incorporare sibi, et eripe me a viris iniquis, id est haereticis ne [Col. 1373B] incorporer ab eis qui cogitaverunt supplantare gressus meos, id est ideo a viris iniquis oro eripi, quia cogitaverunt et adhuc cogitant supplantare gressus meos, id est cogitaverunt qualiter affectiones fidei meae pessumdare possent, ac si dicat: Si tantum adversus alios et non adversus me cogitarent, timendum esset mihi ne caeterorum exemplo contra quos cogitant incorporarer, si ipsi incorporarentur. Quanto magis ergo timendum est cum adversus me cogitaverint? Non solum autem hoc cogitaverunt, sed et ipsi superbi existentes, id est ex superbia errantes, absconderunt mihi laqueum, id est nisi sunt absconse parare mihi laqueum, id est errorem quo me illaquearent et sibi conformarent.

Bene vero dicit absconderunt. Tunc enim in abscondito [Col. 1373C] parant erroris laqueum, cum quaedam blanda verba, quae sancta videntur admiscendo, inductionibus suis fideles in errorem attrahere nituntur: a similitudine venatoris, qui ferae vel volucri decipiendae, laqueum in abscondito tendit. Non solum autem absconderunt laqueum, sed et manifeste extenderunt funes in laqueum, id est extensas et ordinatas fecerunt argumentationes suas, ut essent mihi in laqueum, id est in captionem et interemptionem, quae dicuntur funes, eo quod graves sint ad dirumpendum, sicut laquei de funibus facti, a similitudine venatoris, qui ad feras illaqueandas laqueos factos de funibus extendit. Non solum autem funes extenderunt, sed et ipsi existentes non in itinere sed juxta iter, id est visi tenere auctoritatem sanctorum, [Col. 1373D] quae fidelibus est rectum iter fidei, quam ipsi sinistre exponunt, et sic non sunt in ipso itinere, sed juxta iter; tali modo posuerunt mihi scandalum, id est offendiculum erroris periculosissimum. Tunc enim citius aliquis decipitur, cum ipsi auctoritas sinistre interpretata praetenditur. Quoniam autem extenderunt funes, et juxta iter scandalum posuerunt, dixi Domino et interius bona affectione, et exterius ore: Deus meus es tu, id est Creator meus; te scilicet reputo Creatorem et me reputo creaturam. Et cum te Deum meum esse reputem; exaudi, Domine, vocem deprecationis meae, scilicet cum sis Dominus omnipotens, audi vocem meam, qua te deprecor ut efficias quod oro. Quae nimirum vox deprecationis [Col. 1374A] haec est: O Domine, revera Domine, qui jam hoc mihi beneficium concedis, quod tu existis virtus et causa salutis meae, id est qui es constantia mea in omni bono, per quam ad salutem aeternam attingam; tu 557 obumbrasti super caput meum positum in die belli, id est dedisti obumbrationem, id est refrigerium misericordiae tuae, super mentem meam, positam in fervore belli, qui per diem intelligitur eo quod in die fervor solis sit. Quod est dicere: Qui jam hoc mihi beneficium contulisti, ut cum in fervore belli haereticorum positus essem, mentem meam refrigerares spiritali et invisibili refrigeratione gratiae tuae, ne deficeret sub aestu nimio illius belli a similitudine pugnantium, qui obumbrantur ne propter aestum deficiant.

[Col. 1374B] Tu inquam, Domine, non tradas me peccatori, id est ne permittas me tradi haeretico, antonomastice peccatori, ut illi conformer. Necesse est autem ut hoc orem. Ipsi enim peccatores cogitaverunt contra me, scilicet cogitaverunt talia quae mihi contraria sint, quali videlicet modo me decipiant. Me dico separatum a desiderio meo. Desidero enim in integritate fidei persistere. A quo nempe desiderio removerer, si peccatori conformarer. Et quia contra me cogitaverunt, oro ne derelinquas me inadjutum, cum ego, in quantum possum, per liberum arbitrium peccatoribus resistam. Ne derelinquas me idem est quod superius positum est, ne tradas me peccatori, nisi quia liberum arbitrium notat, et est ex nimia affectione repetitum. Ille quippe qui per se aliquid [Col. 1374C] operatur, opportune orat ut adjuvetur. Dico, ne derelinquas me, ne peccatores exaltentur, id est superbe glorientur si derelictus fuerim. Ne exaltentur, inquam, et hoc forte, id est infortunate ad eorum videlicet infortunium. Istud autem quod dicit ne forte exaltentur oratio est pro peccatoribus, ut pro inimicis auditores orare instruat. Ac si dicat: Ideo oro non derelinqui, quia si derelictus deficerem, peccatores inde ad eorum infortunium et damnationem exaltarentur. Vel ne exaltentur forte, id est temere. Ac si dicat: Ideo oro ut non exaltentur, qui temeraria esset hujusmodi exaltatio, ideoque nociva eis. Ne derelinquas, inquam, me. Et necesse est ut hoc orem. Nam circuitus eorum operit et operiet jugiter caput eorum, ideoque periculosum est cum eis agere. [Col. 1374D] Caput eorum summam haeresis dicit, eo quod ad eam omnes eorum sententiae spectant, sicut caput omnium membrorum principale est. Circuitus dicit, multiplices anfractus argumentationum et sententiarum ipsorum, quibus summam haeresis suae occultant et muniunt, ne a Catholicis perimantur, a similitudine serpentis, qui circuitu caudae caput operit, in quo praecipue vitalitas ejus est, ne in eo percutiatur.

Exponit autem hoc quod positum est circuitus eorum operiet caput eorum, sic: Circuitus, inquam, eorum, operiet caput eorum, id est multiplex anfractus sententiarum et argumentationum eorum occultabit et praemuniet summam haeresis eorum, ne [Col. 1375A] possit exstingui. Quod est dicere: Labor labiorum ipsorum operiet eos, id est verborum suorum multiplicitas, in quibus inveniendis ipsi valde laborabunt, muniet eos. Quia pro haereticis oraverat, dicens ne forte exaltentur, ostendit quod non exaltabuntur; sed quidam eorum convertentur, et sic salvabuntur; quidam vero in garrulitate persistentes, damnabuntur. Hoc autem ea intentione dicit ut omnes auditores ab haeresi retrahat. Oro ne forte exaltentur; et vere non exaltabuntur, nam cadent carbones super eos, id est spiritales viri qui sunt carbones desolatorii, igne charitatis et Dei cognitionis accensi, cadent super eos, id est eum magno pondere sententiarum suarum authenticarum oppriment eos et devincent, a similitudine ponderosae rei, de [Col. 1375B] super cadentis, quae aliquem opprimit. Non solum autem carbones cadent super eos, ut devincant, sed etiam, Domine, per eosdem carbones dejicies eos a superbia eorum, id est eos humiles facies, mittens postea in ignem, id est in illuminationem Spiritus sancti. Et in ignem missi ulterius non subsistent, id est non permanebunt in miseriis haeresum. Hoc autem de parte dictum est. Super quosdam, inquam, eorum cadent carbones, et dejicientur in ignem, et in miseriis non subsistent. Vir autem quicunque linguosus, 558 id est quicunque ex eis resipiscere nolens, in linguositate haeresis suae perseverabit, in terra hac non dirigetur a Domino, ubi locus est dirigendi, id est quandiu in hac terra vivet, non diriget cum Dominus, ut fidei rectum iter incedat. In interitu [Col. 1375C] vero cum anima separabitur a corpore, ipsum virum injustum, id est virum linguosum ideo quia injustus est, capient mala aeternae damnationis, ne ulterius evadat. Quia vero vir linguosus sic damnabitur, cognovi ego per contrarium. Per hoc scilicet hoc cognovi, quia cognovi quod Dominus faciet in futuro justum judicium inopis, id est juste remunerabit quemque fidelem suum, qui pro eo hic inopiam patitur. Ac si dicat: Cum suos sit interna beatitudine remuneraturus, certum est inde mihi, quod et viros linguosos est juste damnaturus. Et non solum faciet judicium inopis, sed et faciet vindictam pauperum de viris linguosis, scilicet inde mihi certum est quod viros linguosos damnabit, quia certus sum quod pauperes suos de illis viris linguosis vindicabit; [Col. 1375D] quae pro certo vindicta non erit alia quam damnatio aeterna. Cum dicit quod faciet de viris linguosis vindictam pauperum, datur intelligi quoniam ipsos pauperes persequentur.

Ad hoc autem quod extra librum intelligitur, sic sequentia junguntur. Dico quod faciet de linguosis vindictam pauperum, propterea quod eos persequuntur. Verumtamen licet eos persequantur metu eorum, justi a tui confessione, o Deus, non deficient, sed justi jugiter confitebuntur nomini tuo, id est laudabunt te ex consideratione nominis tui, quod est Dominus. Vel sic: Dico quod virum injustum mala capient in interitu. Inde vero hoc cognovi, quia Dominus faciet judicium inopis, scilicet faciet hic [Col. 1376A] judicium de quocunque bono, pro eo inopiam patiente, juxta quod legitur: »Incipiat judicium a domo Dei (I Petr. IV, 17).« Exponit ergo quod judicium faciet de inope, cum sic addit: Et, id est, faciet vindictam pauperum, id est justo judicio suo faciet vindictam de pauperibus suis peccantibus, cum eos hic per transitoria flagella corrigit, ut per hoc comprobet quod cum nec suis parcat, multo minus in futuro parcet injustis. Faciet, inquam, vindictam pauperum, verumtamen quanquam hic pauperes suos justos per flagella corrigat, justi non ideo desistent a laude tui, sed justi confitebuntur nomini tuo. Hoc ut superius exponitur. Hic, inquam, confitebuntur nomini tuo. Et in futuro ipsi recti habitabunt, in aeterna gloria, existentes, o Christe, [Col. 1376B] cum vultu tuo, id est cum poenitentia tua videndo te facie ad faciem. Vel sic, si de Patre dicatur: Et in futuro, o Deus Pater, ipsi recti habitabunt, id est manebunt in aeterna gloria cum vultu tuo, id est cum Christo Filio tuo, qui vultus tuus dicitur, ut in quarto psalmo ostensum est ubi dicit: »Signatum est super nos lumen vultus tui (Psal. IV, 7).«



IN PSALMUM CXL.

Titulus centesimi quadragesimi. Psalmus David, id est fidelium ad instructionem auditorum, ostendentium se ad Dominum clamasse et eum orasse, ut eos digne faceret orare et bene operari, et eosdem custodiret ne in ore vel in corde criminaliter peccarent, et ne cum hominibus operantibus iniquitatem communicarent. Ostendunt quoque quod, si peccaverint, [Col. 1376C] a justis corripientur, ut auditores instruat, ne si quando peccaverint a justis corripi fugiant. Praedicunt quoque quorumdam peccatorum conversionem, ut auditoribus exemplum convertendi peccatores tribuant. Ostendunt insuper se a quibusdam peccatoribus non convertendis esse passuros tribulationes, et pro ipsis tribulationibus orant, ut auditoribus exemplum tribuant, et patiendi et in tribulationibus orandi. Agunt quoque de quorumdam Christianorum in tribulationibus defectu, quos scilicet propter iniquitatis suae meritum Deus deficere patitur, ut per hoc deterreant ab iniquitate auditores, ne deficiant et sic in aeternum pereant.

559 Domine Deus, ad te misericordem et omnipotentem [Col. 1376D] respiciens clamavi, id est clamorem intensae affectionis emisi, ut tibi prorsus voluntate bona devotus essem. Quoniam ergo clamavi, exaudi me, ut quod clamavi impetrem. Non solum autem clamavi, sed et perseveranter clamabo. Et cum clamavero ad te, intende voci meae, id est fac te intensum interiori voci clamoris mei, ut videlicet quod intense oro, tu intense conferas. Clamavi, inquam, et clamabo; et ecce quid clamavi et clamabo: Dirigatur scilicet a te oratio mea, id est fac orationem meam directam et justam. Quia vero quorumdam hypocritarum oratio hominibus directa videtur, cum potius sit injusta, ad determinandum additur, in conspectu tuo. Ac si dicat: Nec oro ut tamen in conspectu hominum dirigatur, sed in conspectu tuo, [Col. 1377A] id est sic dirigatur ut sit in beneplacito tuo, scilicet ut ea petam quae tibi placent, et quae petenda sunt. Quoniam autem quidam orant ea quae oranda sunt, et Deo placent, et hoc tamen non bona intentione ut illi qui sapientiam orant adipisci, non ut sapienter vivendo coelestia bona expetant, sed ut ex ea consecuta sese aliis praeferant, additur sicut incensum. Ac si dicat: Ita oro dirigatur oratio mea in conspectu tuo ut sit sicut incensum, sic, scilicet, ad coelestia bona intentione intendes, sicut fumus incensi ad superiora tendit. Hoc autem totum est ac si dicat: Fac me orare ea quae oranda sunt, et hoc intentione coelestium bonorum. Et elevatio manuum mearum, id est operum meorum sit sacrificium vespertinum, id est completio novae legis, quae est dulcissimum [Col. 1377B] sacrificium Deo. Unde Prosper;

   . . . . . . Offerri nequit hostia major,
Quam cum homo castorum profert libamina morum,
   Et de virtutum munere sacra litat.

Dicitur autem nova lex vespertinum sacrificium, vel quia novissima est post veterem, sic ut eam nulla alia sequatur, sicut vesperum, cum sit extremum nulla pars diei sequitur, vel quia in morte Christi dedicata est, quae vespertinum sacrificium dicitur, eo quod circa vesperum ad horam nonam, scilicet sese moriendo Deo sacrificium laudis obtulit. Quae nimirum mortis oblatio in lege veteri per agnum figurabatur, per cujus vespertinum sacrificium populus Israeliticus est ab Aegyptiaca servitute liberatus.

Elevatio, inquam, manuum mearum sit sacrificium [Col. 1377C] vespertinum, scilicet sic permittas me bona opera mea bona intentione elevare et magnificare, ut non solum veterem, sed et novam legem compleam. Unde Dominus in Evangelio: »Nisi abundaverit justitia vestra plus quam Scribarum et Pharisaeorum, non intrabitis in regnum coelorum (Matth. V, 20).«

Non solum autem clamore intenso oravi, ut oratio mea dirigatur, et elevatio manuum mearum sit sacrificium vespertinum, sed etiam de custodia oris sic oravi: Pone, Domine, custodiam ori meo, id est custodi potentia voluntatis tuae os meum. Ne vero videretur orare ut sic custodiret, ne aliquid loqueretur, ad determinandum sic addit: Et, id est scilicet, labiis meis pone ostium, id est talem custodiam quae comparabilis sit ostio, scilicet sicut ostium ad hoc in [Col. 1377D] domo ponitur, ut his qui in domum intrare digni sunt aperiatur. His vero qui intrare non debent claudatur, ita quoque ori meo custodia misericordiae tuae praesideat, ut quae loquenda sunt dicam, quae vero vana sunt et nociva, taceam. »De omni enim verbo otioso quodcunque locuti fuerint homines reddent rationem in die judicii (Matth. XII, 36).« Pone, inquam, ostium labiis meis. Ostium dico circumstantiae, id est talem custodiam ori meo pone, ut non simpliciter os ab illicita locutione custodiat, sed quae etiam omnibus corporis sensibus circumstet, et eos ab illicitis motibus muniat, visum scilicet ne illicite videat, aurem ne illicite audiat, et caeteros sensus imiliter. Non solum autem oro poni custodiam ori, [Col. 1378A] sed oro quod majus est, scilicet ne declines, id est ne permittas declinari et a dignitate 560 sanctitatis suae humiliari cor meum in verba malitiae, id est ad cogitandum verba illa quae malitiosi homines loquuntur, excusando se de peccatis, vel per infirmitatem naturae, vel per necessitatem facti. Ac si dicat: Non solum oro ne verba malitiae loquar, sed etiam quod minimum est oro ne in corde verba malitiae concipiam, ut me de peccatis excusem. Non solum autem hoc oro, sed hoc quoque, non permittas declinari cor meum ad excusandas excusationes mei existentis in peccatis, scilicet ut si aliquo modo contigerit ut me stulte de peccatis excusem, ad hoc saltem excaecationis ne me permittas dejici, ut ipsas excusationes excusem, id est ipsas esse juste factas in corde [Col. 1378B] concipiam. Pejor enim est excusatio excusationis, quam excusatio de peccatis.

Ostendit autem quae sibi utilitas continget, si oratio sua superius posita admittatur, ut per hoc magis quod orat assequi mereatur. Oro pone custodiam ori meo, et non declines cor meum. Quod si impetravero beatus ero, quia cum hominibus operantibus iniquitatem criminalem non communicabo, id est non ero particeps et cooperator iniquitatis eorum. Et determinandum est propter sequentia, quia dictum est hoc de minus operantibus. Non communicabo, inquam, cum hominibus operantibus iniquitatem, et etiam non communicabo cum electis eorum, id est cum praelatis et cum majoribus eorum, operantium iniquitatem. Ne vero videretur se penitus ex arrogantia [Col. 1378C] justificare, ad exemplum humilitatis se indigere correptione ostendit sic: Non communicabo, inquam, cum operantibus iniquitatem: ita scilicet ut criminaliter peccem. Sed tamen cum venialiter peccavero, corripiet me ecclesiastica disciplina, justus quilibet Ecclesiae praelatus, et hoc non in ira, sed in misericordia. Et increpabit me severis verbis, et illud tamen fiet in misericordia. Corripiar, inquam, a justo, oleum autem peccatoris non impinguet caput meum, id est mentem meam, et sic oro ut eveniat oleum scilicet peccatoris, id est adulatio cujuslibet peccatoris, dicta oleum, eo quod ad modum olei suavis sit et blanda, non impinguet caput meum, id est non deliniat mentem meam, et delectet ut ad consensum illicitum pertrahat, ad modum olei, quod [Col. 1378D] quos impinguat delinit. Non impinguet, inquam, ut me sibi conformet. Et vere non impinguabit, sed ego potius peccatorum partem mihi conformabo. Quoniam adhuc aliquantulum spatii restat, et post oratio mea superius posita erit in beneplacitis eorum, id est continebitur inter beneplacita eorum, scilicet placebit eis hoc idem orare quod superius oravi, et per hoc oratio mea erit in beneplacitis eorum, quod absorpti sunt juncti petrae, id est a nobis absorbebuntur, id est incorporabuntur jungendi petrae firmitatis Christo per bonam vitam. Absorbebuntur, inquam, non minores tantum; sed quod mirabilius erit, etiam judices eorum, praelati scilicet quorum judicio et exemplo minores peccant. Absorbebuntu [Col. 1379A] inquam, et hoc per verba praedicationis meae. Audient enim auribus cordis verba mea, et merito, quoniam ipsa potuerunt, id est potentia erunt et valentia ad eos instruendos. Quidam, inquam, audient verba mea, et absorbebuntur jungendi petrae. Quidam vero non audituri erunt dicendi per emphasim infernus, eo quod se male vivendo, et caeteros malo exemplo ad infernum attrahent, et secus hunc infernum, id est juxta judicium hujus inferni, dissipata sunt ossa nostra, id est dissipabuntur, scilicet, destruentur fortiores ex nostris secundum corpus per varia tormenta. Ossa dico dissipata sicut crassitudo terrae erupta est super terram, id est sicut fimus licet sordidum aliquid et vile, tamen super terram diruptus, id est dispersus, terram crassam reddit et fertilem, [Col. 1379B] sic et nos, ceu viles et sordidi per varia supplicia discerpendi, Ecclesiae filios exemplo constantiae nostrae pingues in virtutibus reddemus, et sic fertiles in bonis 561 operibus faciemus. Dissipabimur, inquam, secundum corpus; ideoque, oro, Domine, ne auferas animam meam, id est ne permittas ab his dissipatoribus auferri animam meam, ut metu corporeae dissipationis eis cedat. Ne auferas, inquam, neque debes auferre, quia, o Domine, revera Domine, oculi mei interiores, id est affectiones meae ad te respiciunt, et speravi ea quae sunt in te, scilicet, aeterna bona non saecularia. Non auferas, inquam, animam meam, sed custodi me a laqueo blanditiarum, quem statuerunt, id est statuent peccatores mihi, id est ad incommodum meum, ut me per eum illaqueantes [Col. 1379C] a proposito sanctitatis meae revocent. Custodi, inquam, me, ne illaqueer illo laqueo. Et non solum a laqueo blanditiarum oro custodiri, sed et custodi me ne superer a scandalis operantium iniquitatem, id est a tribulationibus manifestis, quae mihi operationes iniquitatis inferent, quas scandala voco, eo quod illatae plurimos scandalizant. Custodi me, inquam, et vere custodies me ne cadam. Multi vero Christiani peccatores in retiaculo ejus iniquitatis positi cadent, id est deficient a proposito confessionis suae, vel per laqueum vel per scandala, ac si dicat: Me custodies ne aliquo modo cadam, multos vero Christianos peccatores merito iniquitatis suae, qua irretiti sunt, deficere permittes. Peccatores, inquam, in retiaculo ejus iniquitatis positi sunt, [Col. 1379D] ideoque cadent. Ego autem qui custodiri a te oro singulariter sum, id est singulariter me habeo, scilicet singularem spem et appetitum habeo coelestium bonorum, non multiplicem appetitum terrenorum et singulariter ero donec de hac vita, corporali morte transeam. Et quia singulariter sum et ero, non permittas me cadere. Unde Psalmographus alibi: »Unam petii a Domino, hanc requiram (Psal. XXVI, 4),« etc.



IN PSALMUM CXLI.

Titulus centesimi quadragesimi primi. Intellectus David, cum esset in spelunca. Intellectus sane psalmus iste dicitur, eo quod in eo intellectus Christi, veri David, quem in passione sua habuit, continetur. [Col. 1380A] Titulus sic exponitur. Intellectus iste, id est psalmus iste est, David, Christi habitus illi David, cum esset in spelunca, id est in assumpta humanitate mortali; quae ad respectum deitatis humilis fuit, ad modum speluncae, et in qua latuit ut in spelunca. Vel sic: In hoc psalmo denotatur intellectus David Christi, habitus cum esset in spelunca, ut hoc, ut supra exponitur. Vel habitus cum esset in spelunca sepulcri nondum re, sed jam consideratione, scilicet, cum jam consideraret se moriturum in sepulcro esse ponendum. Haec verba protulit vel hunc intellectum, qui in hoc psalmo concipitur, habuit. Vel, cum esset adhuc in spelunca ante passionem, id est in hoc mundo corporaliter conversans; qui nimirum propter sui humilitatem spelunca dicitur, ad respectum [Col. 1380B] patriae coelestis, quae mons sublimis appellatur. In quo mundo quasi in spelunca Christus latuit, dum incarnatus mortalis et passibilis apparuit. Titulus autem iste, juxta historiam positus est, quae talis est: Cum a Saule David persequeretur, speluncam ingressus est, et ibi latuit. Accidit autem ut persecutor ejus Saul cum ad locum ejusdem speluncae perveniret, et David ibi latere ignoraret, causa ventrem purgandi eam ingrederetur. Quo purgante, David latenter ad eum accessit, et clam oram chlamydis, id est vestimenti ejus abscidit, ut hoc signo comprobaret quod eum occidendi facultatem habuisset (Reg. XXIV, 4, 15).

Allegoria autem hujus historiae, non usquequaque persequenda, talis est: Per David quidem pro persecutione [Col. 1380C] Saulis in spelunca latitantem, Christus multo tempore vitae suae a Judaeis membris diaboli persecutus in hoc mundo humanitus latens, exprimitur. Per Saulem vero in speluncam causa ponendi fetida sui ventris ingressum diabolus figuratur, qui per peccatum primi parentis hunc mundum ingressus est, ut cogitationes et operationes fetidas et illicitas hic poneret. Cujus vestimenti oram David Christus gladio abscidit, cum humani generis quod sibi ut vestimentum conjunctum erat partem salvandam 562 ab ipsius subjectione spiritalis doctrinae gladio sequestravit. Est igitur in hoc psalmo vox Capitis qualiter in consideratione passionis suae ad Dominum clamaverit et eum deprecatus fuerit ostendentis, ut in se membris suis exemplum praescribat [Col. 1380D] in tribulationibus orandi. Passionem quoque suam indicat, ut illos pro quorum salute passus est obnoxios sibi reddat, et patiendi pro ipso eis exemplum attribuat.

Voce mea, id est mihi congrua voce videlicet intensae devotionis sancta et pura, o auditores, ad Dominum Patrem clamavi. Quod est dicere: Intensam erga cum devotionem et affectionem habui, quae clamor intensus fuit. Non solum autem clamavi, affectuose me erga eum habendo, sed etiam voce mea interiori deprecatus sum, id est deprecationem feci respiciens ad Dominum misericordem et omnipotentem. Non tantummodo clamavi ad Dominum, et deprecatus sum eum, sed et nunc effundo [Col. 1381A] id est ex toto fundo orationem meam in conspectu ejus, scilicet manifesto orationem meam in conspectu, id est in cognitione ejus, a similitudine rei inclusae, quae cum effunditur, id est extra funditur, manifestatur. Quod est dicere: Orationem meam ipsi manifestam et cognitam facio, id est tale quid oro, quod cum idoneum sit, est ejus cognitione dignum. Illa enim quae sunt idonea Deo, antonomastice dicuntur cognita et manifesta. Effundo, inquam, orarationem, et ante ipsum existens, id est in familiaritate et benevolentia ejus pronuntio, id est narro interius tribulationem meam, quam pro ejus obedientia complenda jugiter patior, et adhuc sum passurus. Pronuntio quidem non ad jactantiam, sed ad remunerationem pro ea obtinendam, a similitudine [Col. 1381B] strenui militis, qui cum domino charus sit, non per nuntios ei loquitur, sed ante ipsum existens laborem quem pro ipso passus est, fideliter narrat, ut ejusdem laboris a domino mercedem accipiat. Tribulationem, inquam, meam pronuntio in deficiendo spiritum meum, id est destruendo voluntatem animae meae, spiritum dico prodeuntem ex me, id est ex fragilitate humanitatis meae, ac si dicat: Sic tribulationem meam pronuntio, ut cum ex fragilitate carnis habeam nolle pati, hanc meam voluntatem objiciam, et tuae voluntati obedire paratus sum, scilicet, ut patiar, juxta quod idem in Evangelio: »Pater, si fieri potest, transeat a me calix iste; verumtamen non sicut ego volo, sed sicut tu« (Matth. XXVI, 39; Luc. XXII, 42).

[Col. 1381C] Ubi nos hic habemus in deficiendo, Hebraica translatio habet: cum anxiaretur cor meum. Unde constat quod in hac translatione deficiendo legi potest pro anxiando, non ideo quidem positum, ut anxietas aliqua passionis generasset in eo defectum, sed ut vehementiam suae passionis ostendat, quae defectum posset in alio generare. Secundum igitur hanc sententiam ita legitur: Pronuntio, inquam, tribulationem meam habitam et habendam in deficiendo spiritum meum, id est in anxiando animam meam, scilicet, quae tribulatio jam causa est, cum habeatur nunc, et causa erit cum habebitur, quare anima mea anxietur. Ne vero videretur anxietas haec ipsi praeter velle contingere addit ex me. Quod est dicere: Anxiabor, inquam, et hoc quod anima mea anxiabitur, [Col. 1381D] continget ex me, id est ex dispositione et voluntate mea. Postquam ostendit se clamasse et deprecatum fuisse, ostendit etiam se bene operatum fuisse, et opera sua Deo placuisse, ut exemplo sui auditores ad bene operandum incitet, sic: Clamavi inquam, et deprecatus sum, et etiam bona opera egi, et tu qui justus judex es, cognovisti semitas meas, id est tibi placuerunt bona opera mea ardua et singularia. Tametsi vero adeo dignus sum ut semitas meas cognoscas, tamen mihi posito in hac via, bonorum operum in qua ambulabam, id est jugiter promovebar, absconderunt laqueum, id est absconse pro reputatione sua paraverunt 563 mortem, qua me illaqueent et detineant. Hoc quod praeterite positum [Col. 1382A] est, pro futuro legendum est, ac si dicat: In via hac qua ambulo, abscondent laqueum mortis mihi. Ego vero, cum in mortem me dare parabunt, considerabam ad dexteram, id est respiciam ad potiores meos, ad discipulos, scilicet, qui per dexteram exprimuntur, quod dignius membrum est, eo quod in Ecclesia digniora membra sint. Unde in Evangelio: »Conversus Dominus respexit Petrum (Luc, XXII, 61).«

Considerabam, inquam, et videbam, id est experiar an sit aliquis meorum me cognoscens, et non erat aliquis eorum qui cognosceret me, id est non erit aliquis meorum qui constanter me confitendo comprobet se cognoscere me verum et Deum et hominem esse. Cum enim me denegabunt, se me non cognoscere [Col. 1382B] videri facient. Quod dicit: Considerabam et videbam, ad humanum modum loquitur, ac si breviter ponat: Experiar rei evidentia quod nullus me cognoscet. Et licet, nullo me cognoscente, posset fugiendi locus esse, tamen periit, id est peribit fuga a me, id est nullo modo mortem fugiam. Et cum fuga a me peribit, non est, id est non erit aliquis meorum qui requirat animam meam, id est qui requirat causam vitae meae, quare ab eis auferatur, scilicet, non aliquis erit meorum, qui ausus sit pro me dare sententiam me indignum esse morte, a similitudine patroni, aliquem insontem liberare nitentis, qui requirit causam damnationis ejus, ut eam convincat injustam esse. Vel requirat animam meam, id est innocentiam animae meae, et sic pro me det sententiam, [Col. 1382C] ac si dicat: Ponatur ut me Deum esse non cognoscant, justum tamen erit, etsi purus homo videar, ut, cum innocens sim, animam meam requirant, dando sententiam pro me. Caeterum neque me cognoscent, neque animam meam requirent. Ideo quod nullum habeo auxiliatorem ad te. Domine mi, respiciens clamavi, id est intenso clamore agam. Dixi, id est dicam et interiori voce et exteriori. O Dominus, tu es spes mea, et non alius, per te, scilicet, spero liberari et remunerari, et portio mea, id est pars mea est in terra viventium, id est electio mea est in illis, qui futuri sunt in terra viventium, scilicet partem illam hominum per mortem meam eligam, qui in terra viventium sunt futuri, ac si dicat: Hoc spero de te, quod illos dabis mihi in [Col. 1382D] partem et haereditatem, qui in terra viventium sunt futuri. Quoniam igitur es spes mea, et quia portio mea in terra viventium, intende ad deprecationem meam, id est diligenter attende deprecationem meam: vel intensum te fac deprecationi meae, ut videlicet intense conferas quod intense deprecor. Et necesse est huc orem, quia humiliatus sum nimis, id est vehementer humiliatus et dejectus ero in tribulationibus. Intende, inquam, ad deprecationem meam; quae deprecatio talis est: Libera me a Judaeis persequentibus me, ne eis conformer. Necesse est autem ut orem a persequentibus liberari, quia confortati sunt super me opprimendum, id est se fortes reputabunt ad opprimendum me et devincendum, et non solum oro [Col. 1383A] libera ne cedam, sed etiam postquam, me mortuo, a Judaeis custodiar in sepulcro, ut in morte perpetua detinear, educ animam meam, id est me de custodia Judaeorum resuscitando.

Notandum quod ponit educ animam, quia, si diceret, educ me, posset intelligi ut corpus ejus inresuscitatum, vel vi, vel aliquo modo de eorum custodia, educeretur. Sed cum dicit educ animam, datur intelligi quod se sic orat educi ut ejus anima suscitetur, quam in morte se detinere arbitrantur. Educ, inquam, animam meam. Et hoc ad confitendum nomini tuo, id est ad laudandum te ex consideratione nominis tui, quod est Dominus scilicet ideo educ ut justi discipuli mei, consideratione eductionis mei, tibi confiteantur. Et vere per eductionem mei tibi justi [Col. 1383B] confitebuntur. Me etenim exspectant justi exspectaturi, donec retribuas mihi eductionem, pro completione obedientiae meae, et ea occasione 564 confiteantur tibi, scilicet exspectant justi et perseveranter expectabunt, ut pro obedientia mea completa, hanc des mihi retributionem ut me de morte educas, et tandiu exspectabunt donec hanc mihi retributionem facias; et sic tandem ea occasione tibi jugiter confitebuntur, ideoque dignum est ut me de custodia educas.



IN PSALMUM CXLII.

Titulus centesimi quadragesimi secundi. Psalmus David, quando eum persequebatur filius suus. Quod sic exponitur. Psalmus iste est David, id est fidelis [Col. 1383C] poenitentis, et jam sic viriliter agentis. Licet prius non viriliter egerit, dum in peccato fuit, David, inquam, poenitentis psalmus, compositus quando, id est quia persequebatur eum filius suus, id est prava suggestio, oriens ex consuetudine peccati jam dimissi. Quae filius ejus dicitur, eo quod ex fragilitate naturae ejus vitiatae procedit, sicut filius quilibet ex patre secundum originem carnis procedit. Ac si dicat: Haec sunt verba cujuslibet jam poenitentis et a peccato cessantis, quae ea occasione profert, quia, licet jam peccatum dimiserit, tamen ex ipsa peccati dimissi consuetudine suggestio prava suboritur, quae eum persequitur, et eum ad ipsum peccatum rursum impellere nititur. Considerans autem poenitens, in hujusmodi persecutionis anxietate positus, in qua post baptismum antea quam [Col. 1383D] peccaret virtutum sublimitate fuerit, et ad quantam per peccatum dejectionem descenderit, contuens quoque quantam et quam gravissimam primi parentes pro peccato suo incurrerint damnationem, et cum similiter peccet, metuens gravem subire ultionem, orat et de peccati remissione et de virtutum adeptione, ostendens sui dejectionem et suggestionis suae persecutionem. Et quia inde patiatur spiritus anxietatem orat etiam de bonorum operum perseveratione, et de inimicorum ereptione, et de audienda misericordia in mane, praetendens plures causas quibus exaudiatur. Hoc autem totum ea intentione dicit ut quod desiderat, orando adipisci possit. Promittit quoque tandem, ex nimia confidentia, [Col. 1384A] se adepturum quod orat, ut alios poenitentes spe adeptionis ad orandum attrahat.

Domine, exaudi orationem meam; ac si dicat: Cum ego jam poenitens, te Deum meum esse reputem, et non me liberum meum faciam, sed me tibi subjiciam, tu, Domine, exaudi orationem meam, ut quod a te postulo impetrem. Et percipe auribus potentiae tuae obsecrationem meam, id est audi efficaciter obsecrationem meam, a similitudine audientium, qui verbis quae libenter audiunt, aures diligenter advertunt, ut ea percipiant, et percepta compleant. Aures Domini dicit, facultatem potentiae efficiendi hoc quod a Domino poscitur. Orationem illam dicit deprecationem, quae fit sine adjuratione aliqua, obsecrationem vero quae fit quasi cum adjuratione, quae videlicet [Col. 1384B] ex vehementiori desiderio fieri solet. Non tamen dicendum est ut ad Deum fieri possit adjuratio, sed, cum eum per merita Domini Jesu oramus, more adjurantium cum eo agimus, hoc autem quod hic indeterminate ponit exaudi orationem et obsecrationem, in sequentibus determinat ubi ponit: Non avertas, etc., usque ad, spiritus tuus. Quia vero dixerat obsecrationem, denotat se obsecrare, id est quasi cum adjuratione orare, cum subdit in veritate. Quod est dicere: Auribus potentiae tuae percipe obsecrationem meam. Et hoc quaeso, fac non in consideratione meritorum meorum, utpote quae nulla sunt; sed in veritate tua, id est in consideratione meritorum veritatis tuae, Filii tui videlicet, per quem omnia promissa tua vera esse comprobasti, ea complendo. [Col. 1384C] Dico exaudi orationem meam, et, cum nulla sint merita mea, in quorum consideratione me orantem exaudias, exaudi me in tua justitia, id est in consideratione justitiae tuae, Filii tui videlicet, per cujus mortem peccatores justificas, ideoque justitia tua per emphasim dicitur, juxta illud Apostoli: »Qui factus est nobis justitia 565 et redemptio et sanctificatio (I Cor. I, 30).« Veritas et justitia hic idem designant, Christum videlicet, sed quia haec vox, quae est veritas, communior est, notat enim in ea et peccatorum justificationem, et justam bonorum et malorum remunerationem, et universarum promissionum Patris completionem. Ponit vocem aliam quae specialius notat hoc quod ad ejus orationem pertinet, cum [Col. 1384D] eum justitiam vocat. Per hanc enim vocem quae est justitia, denotatur, ut superius diximus, quod ipse peccatores justificat. Quam justificationem poenitens hic orans adipisci rursus intendit, cum eam jam peccando amiserit; cum vero eum justitiam nuncupat, magis Dominum Patrem flectit ad conferendum per eum quod orat. Aequipollens aut hoc est, ac si dicat: Per illius merita oro me exaudiri per quem promissionem justificationis tuae veracem effecisti, qui, cum omnium vere poenitentium justificatio existat, et mihi pie justificationem conferat: Oro exaudi me.

Et etiam oro non intres in judicium cum me servo tuo, scilicet cum me servum tuum jam faciam [Col. 1385A] poenitendo, et de peccato commisso tibi satisfacere cupiendo, non intres mecum in judicium, id est noli mihi imputare peccata mea, ut ea justo judicio punias, a similitudine judicum, qui cum reo quolibet judicium ineunt, ut eum juste damnent. Non intres, inquam, in judicium cum me servo tuo. Necesse est autem ut hoc orem, quia non justificabitur in conspectu tuo omnis vivens, id est nullus vivens invenietur perfecte justus in consideratione tua, etsi justus perfecte videatur in conspectu suo et in conspectu hominum. Unde Apostolus: »Nihil mihi conscius sum, sed non in hoc justificatus sum (I Cor. IV, 4).« Ac si dicat: Ut de me taceam, qui mortuus sum in peccatis, si omnes illos accipias, qui vere viventes sunt in virtutibus, et velis omnia eorum mala facta [Col. 1385B] juste disquirere, nullus in consideratione perscrutationis tuae ita justus invenietur, in quo multa peccatorum macula non reperiatur; ideoque potius me mortuum in peccatis nimis necesse est timere, ne mecum in judicium intres. Nam si intrares, me justo judicio sine fine punires. Non intres, inquam. Quod nempe ea occasione oro, quia inimicus diabolus, scilicet vel suggestio prava, persecutus est animam meam, instimulando eam ad peccata. Et non inefficaciter est persecutus, sed sic quod a dignitate sanctitatis suae humiliavit, id est dejecit vitam meam, id est animam meam, quae prius per emphasim vita dicenda erat. Humiliavit, inquam, animam consensu pravo et operatione; animam dico existentem in [Col. 1385C] terra, id est in appetitu terrenorum, scilicet, cum prius sola coelestia per virtutes appeteret, a sublimitate illius appetitus eam virtutes ei demendo dejecit, et ad sola terrena appetenda adduxit; quod certe non mediocriter periculosum est, a similitudine captae avis, cui pennae demuntur, ut in terra detenta, facultatem volandi ad sublimia non habeat ulterius. Nec solum autem animam meam consensu et mala operatione humiliavit, sed etiam me humiliatum collocavit, id est firmiter stabilivit per consuetudinem pravam in obscuris, id est in obscuritatibus peccatorum, cum antea essem in nimia claritate virtutum. Quod est dicere: Fecit me consuete agere peccata, ex quibus peccatis ad nimiam obscurationem ignorantiae deveni: Collocavit, inquam, me in [Col. 1385D] obscuris, me dico factum sicut mortuos saeculi, id est adeo mortuum in anima sicut illi in saeculo, qui jam mortui sunt in anima, scilicet, ita in peccatis collocavit ut mortuus essem sicut caeteri appetitores hujus saeculi, qui jam in anima mortem excaecationis et amissionis virtutum incurrerunt, in futuro vero in tenebras exteriores ejicientur.

Et quoniam humiliatus sum et in tenebris collocatus, tali occasione anxiatus est spiritus meus, id est conturbata est ratio spiritus mei, et coangustata super me, id est de me humiliato et in obscuris collocato. Quod est dicere: Ratione mea considerans me sic 566 humiliatum et in obscuris collocatum, nimiam inde in anima habui anxietatem. Vel sic, ut tamen sententia eadem sit: Anxiatus est spiritus [Col. 1386A] meus, id est ratio animae meae considerans super me humiliatum et in obscuris collocatum, a similitudine cujuslibet amici, qui incumbens super amicum mortuum, pro ejus morte nimis anxiatur. Quia vero posset spiritus anxiari non ex voluntate liberi arbitrii, quod infructuosum esset, sicut aliquis interdum ex amissione temporalium ex necessitate anxiatur, addit: Cor meum turbatum est, id est ratio cordis mei ex anxietate turbata est, non ex necessitate, sed in me, id est in voluntate liberi arbitrii mei, scilicet, sponte mea inde anxior, ideoque magis veniam promereor. Anxiatus est spiritus meus, et turbatum est cor meum, idem est repetitum, ut apponeret in me, ad determinationem. Anxiatus est, inquam, spiritus meus, ideo quod collocatus sum in [Col. 1386B] obscuris, et non solum occasione hujus collocationis anxiatus est spiritus meus, sed ideo quoque quia cum sic humiliatus essem et in obscuris collocatus, memor fui dierum antiquorum, id est virtutum antiquarum, quas, scilicet antea quam peccarem habueram et peccando amiseram, quae propter claritatis suae magnitudinem dies dicendae sunt. Vel ideo anxiatus sum, quia memor fui dierum antiquorum, id est memoriam habui illius rei quae contigit in antiquis diebus, scilicet quam graviter primi parentes propter peccatum suum damnati fuerunt. Et cum simile quid agerem, metui graviter damnari.

Non solum autem memor fui dierum antiquorum, [Col. 1386C] sed etiam occasione hujus memoriae, meditatus sum in omnibus operibus tuis, id est meditationem habui in omnibus operibus tuis complendis, scilicet meditatus sum, quomodo omnia opera tua complerem. Et non solum meditatus sum, sed et jugiter meditabor in complendis factis manuum tuarum, id est operationum tuarum, videlicet meditabor quasi modo opera faciam, quae facta quidem nequeunt fieri, nisi per operationes gratiae tuae. Ideoque, quaeso, non intres mecum in judicium. Non solum vero meditatus sum et meditabor, sed etiam expandi manus meas, id est dilatavi et extendi affectiones meas, ad te amplexandum et diligendum, non ad terrena obtinenda. Quod est dicere: Intense me praeparavi ad te diligendum, a similitudine illius qui ad amplexandum [Col. 1386D] illum quem valde diligit, manus expandit. Expandi, inquam, manus meas ad te. Et adhuc anima mea tibi inhiat, et te adipisci desiderat, ita vehementer sicut terra sine aqua aquae inhiat, qua satiari valde desiderat. Quod est dicere: Te nimis diligo, tibi soli adhaerere cupio. Quoniam ergo in operibus tuis meditatus sum, et ad te manus meas expandi, exaudi me, Domine, ut conferas quod oro, et hoc velociter, id est indilate. Et dignum est ut me exaudias; nam jam defecit in me spiritus meus, id est voluntas spiritus mei, illa videlicet, quae ex carnis fragilitate mihi contingebat. Quod est dicere: Voluntatem fragilitatis meae postposui, et ad nihilum eam redegi, et tuae voluntati adimplendae adhaesi. Notandum quod dicit velociter exaudi me, idem est [Col. 1387A] quod superius posuit; Domine, exaudi orationem meam; sed ideo repetitum est post multam interpositionem, ut tandem exponat per partes orationem suam sic: Exaudi me, inquam, velociter, me dico sic orantem: Non avertas faciem tuam, id est pulchritudinem tuam a me, virtutes, scilicet quae sunt animae pulchritudo. Facies pro pulchritudine ponitur, eo quod in facie pulchritudo notetur, ac si dicat; Propter merita peccatorum a me faciem avertisti, id est pulchritudinem virtutum quae per te datur. Caeterum quia jam ago poenitentiam, oro ne ulterius a me faciem avertas. Hic datur intelligi per lyptoten redde mihi faciem tuam, quam a me propter peccatorum meorum multitudinem avertisti.

Non avertas, inquam, a me faciem. Et si averteris, [Col. 1387B] similis ero descendentibus in lacum, id est 567 in profunditatem inferni, ut simul cum eis descendam; ac si dicat: Si a me faciem tuam in aeternum averteris, in profundum inferni cum peccatoribus localiter descendam, ubi nulla est redemptio, ideoque oro non avertas faciem tuam a me. Oro ut hic non avertas faciem, oro quoque ut in mane diei judicii, id est in matutina resurrectione, quae erit in diluculo octavae diei, facias auditam misericordiam tuam, illud videlicet verbum suavissimum quod salvandis misericorditer dices, quod misericordia dicitur, quod tale erit: »Venite, benedicti (Matth. XXV, 34),« etc. Quia vero multi damnandi ad nullam utilitatem suam hoc audient, addit: Fac, [Col. 1387C] inquam, auditam. Et hoc mihi, id est ad utilitatem meam, ita scilicet ut unus sim ex illis quibus hoc verbum misericordiae dicetur. Ideoque fac auditam, quia in te, non in me, speravi, id est in te omnem spem salvationis meae posui, non in meritis. Oro non avertas faciem tuam a me, id est virtutum oro pulchritudinem mihi confer. Et non solum virtutum oro pulchritudinem mihi dari, sed etiam oro, notam fac mihi viam bonorum operum. Et ne putaretur hoc orare ut ei solummodo secundum scientiam viam hanc sibi notam faceret, determinat quomodo oret sibi fieri notam sic: Notam, inquam fac mihi bonorum operum viam, in qua videlicet ambulem: id est promovear de bono in melius, scilicet fac mihi notam viam hanc secundum experientiam promotionis, [Col. 1387D] id est fac me frequentare hanc viam, a similitudine viatoris dictum est, cui bene nota est via quam frequentat. Ideo vero fac mihi notam viam in qua ambulem, quia animam meam peccando prius depressi, nunc tandem levavi, id est sublimavi poenitendo, bene cogitando, virtutes et bona opera adamando. Levavi, inquam, animam meam, ad te diligendum et adipiscendum, scilicet ea intentione animam meam levavi ut te valeam adipisci. Oro notam fac viam in qua ambulem, oro quoque eripe me de inimicis meis, de suggestionibus scilicet et malignis spiritibus, et etiam de inimicis exterioribus me a bono proposito meo revocare nitentibus, ne mihi praevaleant. Vel, eripe me de inimicis meis, scilicet de peccatis jam commissis eripe indulgendo. Et eripere [Col. 1388A] debes, o Domine; nam ad te confugi poenitendo et orando. Quia vero non sufficeret ab inimicis eripi, nisi etiam sit bene operari, doce me illustratione gratiae tuae, facere voluntatem tuam, id est complere praecepta tua. Et ideo te oro ut doceas, quia Deus meus es tu, scilicet, cum tu sis Creator meus, sine quo esse non potui, scio quia sine te nequeo bene operari, ideoque te, oro doce me, etc.

Notandum quod idem est doce me facere voluntatem, et quod superius positum est, notam fac mihi viam in qua ambulem; sed ad aliud repetitum est, ad hoc videlicet ut innuat non sufficere ab inimicis eripi, nisi sequatur bene operari, et quia nullus potest bene agere, nisi Domino docente. Oratione facta ex nimia certitudine bonae conscientiae, promittit sibi [Col. 1388B] quod oravit. Et hoc valet ad consolationem aliorum poenitentium, ut, spe adeptionis freti, non de misericordia desperent, sed, ut misericordiam assequantur, exemplo ejus orent. Hoc ergo sic dicit: Oravi ne avertas faciem tuam a me, id est virtutum pulchritudinem, et notam fac viam in qua ambulem, et ut me ab inimicis eripias, et vere adipiscar quod oravi. Nam spiritus tuus bonus deducet me in terram rectam, scilicet, cum ego me fecerim terram pravam et sterilem, nullum fructum operum bonorum reddentem, sed spinas operum malorum proferentem, Spiritus sanctus tuus, qui cum bonus sit in natura, me quoque bonum facere potest de hoc quod sum prava terra, ducet me ad hoc ut sim bona et recta [Col. 1388C] terra, et fertilis in virtutibus et bonis operibus. Et per sanctum Spiritum tuum ponendo me in aequitate virtutum et operum bonorum, aequitate dico tua, id est a te danda, vivificabis me in anima per hanc aequitatem, qui mortuus sum per peccatum. Vivificabis, 568 inquam, me, et hoc facies propter nomen tuum, id est propter gloriam tuam augmentandam; vel propter nomen tuum, id est propter misericordiam tuam, non propter merita mea. Et vivificando educes de tribulatione anxietatis animam meam scilicet cum ego nimis anxier de hoc quod mortuus sim in anima per peccatum, et quod virtutum pulchritudinem amisi, tu eripies animam meam ab hac anxietate vivificando me in virtutibus. Et per hoc disperdes in misericordia tua, id est in respectu misericordiae [Col. 1388D] tuae non in consideratione meritorum meorum, inimicos meos, id est destrues per misericordiam indulgentiae peccata commissa quae mihi inimicantur, animam meam deformando. Et non solum peccata commissa per indulgentiam disperdes, sed et perdes omnes inimicos qui tribulant animam meam, scilicet pravas suggestiones et malignos homines, qui anxiant animam meam, volendo eam ad peccata consueta impellere, perdes, id est inefficaces reddes. Et cum hoc totum per misericordiam feceris, facies hoc quoque, quia ego, etsi prius peccando tibi repugnaverim, tamen servus tuus sum, id est me tibi servum feci poenitendo, et satisfacere cupiendo.



IN PSALMUM CXLIII.

Titulus centesimi quadragesimi tertii. Psalmus [Col. 1389A] David, id est massae fidelium adversus Goliath pugnantis, videlicet bene vivendo pugnantis, contra diabolum et membra ejus, et contra vitia, quae instigant eum ad malam operationem, et sic eum superare intendunt. Haec igitur pugna praefigurata est per pugnam David, qui pugnavit contra Goliath et eum cum lapide dejecit. Sicut enim per David Goliath ejus persecutor lapidis percussione dejectus est, ita quoque diabolus vicem Goliath retinens et membra ejus, maligni videlicet homines et vitia ab eo illata per unumquemque fidelem, qui est David manu fortis viriliter agens cum auxilio Christi, qui est petra fortitudinis, superatur. In hoc ergo psalmo massa perfectorum ad instructionem minorum Deum benedicit, ideoque misericorditer eam ab inimicis liberavit, [Col. 1389B] docendo viriliter eam contra ipsos praeliari et quia jugiter eam protegit, et ea consideratione, quia hominibus fidelibus jam innotuit. Orat quoque ut eis innotescat quibus nondum innotuit. Orat insuper ab haereticis liberari et eripi, ne eum sibi conformare possint, aut verbis aut simulatione operum suorum, aut tribulationibus; et per hoc minores orare instruit. Ostendit quoque quam periculosa sit eorum impugnatio, tum quia multiplex est eorum error, tum quia composite et dialectice loquuntur, tum quia a pluribus laudantur, ut per hoc minores instruat ab eorum deceptionibus cavere.

Benedictus est a me Dominus meus, etc., ac si dicat: O vos auditores exemplo mei benedicite Dominum. Ego enim benedico, id est exalto et ore, et [Col. 1389C] affectione et opere Dominum Patrem, quia et Dominus est omnipotens et Deus meus, id est creator meus. Benedictus est, inquam, Dominus, id est exaltatus a me, quia Dominus Deus docet, id est doctas fecit manus meas ad praelium, contra diabolum et membra ejus vitia faciendum. Et qui docet digitos meos ad bellum idem faciendum, per praelium et bellum, idem hic designatur, pugna scilicet contra diabolum et ejus membra et vitia. Per manus vero et digitos diversa denotantur. Nam quia tota manu cominus gladiis pugnatur, digitis vero eminus sagittis et caeteris missilibus agitur, quae pugna quidem minus est periculosa, quam quae fit cominus, ideo hic per praelium manuum denotatur praelium contra [Col. 1389D] majores tentationes gravissime et quasi cominus instantes. Per bellum vero digitorum accipitur bellum minorum suggestionum, minus graviter et quasi eminus infestantium. Hoc autem, quod duplici similitudine ponit, aeque valens est ac si tali modo positum esset: Ea occasione Dominum exalto quia, cum sit Dominus et Deus meus, illustrando me intelligentia spirituali, et virtutibus me doctum et instructum fecit contra majores et minores suggestiones viriliter praeliari! Dominus Deus, inquam, existens misericordia 569 mea per emphasim, scilicet non ex meritis meis, sed ex sola misericordia sua me ad praeliandum doctum fecit, et existens refugium meum, id est securitas mea, cujus auxilio fretus securus in hoc praelio persisto. Refugium pro securitate ponitur, [Col. 1390A] eo quod ad securum locum a timentibus refugium fiat saepius. Existens, inquam, refugium, et etiam existens susceptor meus, id est medicus et reparator meus, qui rationem et liberum arbitrium meum, quae per originale peccatum debilitata fuerant, per mortem Unigeniti sui reparavit et corroboravit. Et existens quoque liberator meus, quia per indulgentiam gratiae suae a peccatorum, quae commiseram, me servitute liberavit, et existens protector, id est defensor meus, ne cedam impugnationibus inimicorum interiorum, id est pravarum suggestionum, et exteriorum, haereticorum videlicet et virorum iniquorum. Et in ipso speravi, id est ea bona quae in ipso sunt, speravi per eum me adepturum, immortalitatem scilicet et impassibilitatem. Quod [Col. 1390B] est dicere: Et ipse est existens spes mea, per quem videlicet spem habeo attingendi ad bona aeterna. Et hac quoque consideratione benedictus est a me. In ipso, inquam, speravi, qui auxilio gratiae suae subdit sub me, id est mihi populum inimicorum meum factum per conformitatem, scilicet qui maximam malignorum hominum mihi prius adversantium multitudinem mihi subdidit, sic ut conformis mihi efficeretur. Vel sic: subdit populum meum sub me, id est multitudinem suggestionum ex mei fragilitate orientium, quae, cum multae sint, populus dicuntur: subdidit mihi, ut non solum sic me ab eis protegat; ne mihi praevaleant, sed ut facilitatem habeam, quoties oriuntur, eas facile conculcandi, et penitus [Col. 1390C] a me repellendi.

Postquam ostendit se benedicere Domino contuitu beneficiorum sibi collatorum, ut magis auditores ad benedicendum exsuscitet, ostendit quod benedicit ei consideratione eorum beneficiorum, quae communiter omni homini salvando contulit. Hoc autem sic dicit: Dixi, Domine, quod benedictus es a me; ideo quia me doctum faciendo ad praelium misericordia mea es et refugium, etc. Et etiam ea consideratione benedictus es a me, quia cum homo per Adam vile quid factum esset et abjectum, o Domine, quid est homo, id est quam magnum quid et quam pretiosum factus est homo quisque salvandus, per hoc quia innotuisti ei, id est te illi manifestasti per fidem et intellectum, cum prius a tui cognitione elongatus [Col. 1390D] esset per originale peccatum. Aut ideo quam magnum quid est filius hominis, id est filius Adae, quia reputas eum, scilicet unusquisque fidelis salvandus, cum prius esset filius primi hominis Adae, non solum secundum carnis originem, sed etiam secundum originalis culpae damnationem, magnum quid factus est per hoc quia reputas eum, id est quia magnificas eum, magni pretii habes eum, et existimationem habes de eo originalis culpae labem ab eo auferendo, et in eo virtutum pulchritudinem restituendo, vel reputas eum esse dignum collocari inter angelos, ut ex eo ordo angelorum qui corruit, suppleatur. Hic autem versus aequivalens est, ac si breviter diceret: Ideo benedictus es a me quia considero quod, cum homo filius esset perditionis, et quid vile et [Col. 1391A] abjectum, tu eum magnum quid esse fecisti, tui cognitione eum illuminando, et virtutes in eo reformando, et sic eum magni pretii esse reputando. Posset quaeri. Dicis quod homo quid magnum factus est, per hoc quod innotuisti ei et reputas eum. Nonne per se magnum quid erat? Ad quod sic addit: Homo vanitati, etc., ac si dicat: Per hoc magnum quid homo factus est, quia innotuisti ei, et quia reputas eum. Qui homo cum factus esset ad similitudinem veritatis, ad similitudinem Dei, scilicet peccando in Adam, similis factus est vanitati, id est fecit se similem vanitati, id est nihilo. Quasi diceret: Non dico quod nihil factus sit, sed se similem fecit nihilo, ut jam fere ad nihilum videretur esse redactus, cum a vero esse ad cujus similitudinem factus erat, [Col. 1391B] ad non esse tenderet, et per originale peccatum et per actualia. Et in hoc adhuc ostendit 570 similem se fecisse vanitati, quod dies ejus cito praetereunt sicut umbra. Ac si dicat: Adhuc poenam in se retinet de hoc quod a vero esse recedendo, ad non esse tetendit. Inde enim hoc habet quod dies ejus transitorii sunt ut umbra. De juventute enim in senectutem transit, et sic ad ultimum moritur. Unde adhuc vanitati videtur similis. Qua enim ratione illud quod transitorium est vanum esse denegetur? Unde Salomon: »Vanitas vanitatum, dixit Ecclesiastes, vanitas vanitatum, et omnia vanitas (Eccle. I, 1).«

Ostenso hoc quod Deum benedicit ea occasione quia fidelibus jam innotuit, orat ut salvandis illis [Col. 1391C] innotescat, quibus nondum innotuit. Dixi: Domine, quia magnum quid effecti sunt homines fideles, per hoc quod innotuisti eis. Ut vero caeteri homines salvandi magnum quid fiant te eis notificando et ut eis innotescas, o Domine, inclina coelos tuos, id est humilia praedicatores tuos qui sublimes sunt in scientia. Humilia, inquam, vel sic ut persecutiones pro doctrina pati non suffugiant; vel humilia ut, cum supremi sint in sapientia, ad capacitatem audientium doctrinam suam contemperent, ut dent eis lac potum, non escam (I Cor. III, 2), et sic eis te innotescere faciant. Unde Apostolus: »Non in sapientia verbi, ut non evacuetur crux Christi (I Cor. I, 17).« Et alibi: »Nihil judicavi me scire [Col. 1391D] inter vos, nisi Christum Jesum, et hunc crucifixum (I Cor. II, 2).« Inclina, inquam, coelos, et per coelos descende in notitiam auditorum. Et bene dicit descende. Cum enim ipsi adhuc in intellectu debiles, ad divinae contemplationis sublimitatem non valeant ascendere, tunc ad eos descendit divina clementia, cum aliquantulum eos cognitionis suae radiis illustrat. Descende, inquam, ad eos per cognitionem, et descendendo tange non solum minores, sed etiam montes, id est majores et praelatos; tange interius timore peccatorum suorum, et tacti fumigabunt, id est fumum emittent ex se, id est lacrymosam compunctionem, quae ad modum fumi, corporis oculos turbat. Ut autem per coelos inclinatos ipsi montes tui notitiam plenarius capiant, et tangantur et fumigent, [Col. 1392A] per eosdem coelos fulgura, id est splendescere fac coruscationes, id est miracula quae coruscationes dicuntur, eo quod homines videntes stupidos reddunt ad modum coruscationum fulgurum, fulgura, inquam, coruscationes et fulgura, et sic dissipabis, id est divides eos salvandos a conformitate perdendorum. Et, quia miracula non sufficerent, emitte quoque per coelos sagittas tuas, id est manifeste mitte doctrinas tuas, primordiales scilicet doctrinas, quae postquam notitiae Dei aliquantulum habent, idiotis a praedicatoribus suggeruntur, quae ad modum sagittarum penetrant usque ad cor, et interficiunt eos in hoc quod mali sunt. Vel sic: Postquam aliquantulum per coelos ad eorum notitiam descenderis, et jam aliquid primordialis doctrinae [Col. 1392B] susceperint, ut non ex toto rudes sint, tunc per eosdem coelos emitte in eos sagittas tuas, id est praecepta et instituta tua ad modum sagittarum corda penetrantia, illa videlicet magna vivendi instituta quae post imbutionem primordialis doctrinae a doctoribus administrantur. Emitte, inquam, sagittas et sic conturbabis eos, scilicet, postquam eos instruxeris quam digna sint et quam sancta praecepta tua, conturbabuntur, id est dolebunt de hoc quod praeceptis operam non dederunt.

Facta oratione pro aliis, orat etiam pro se ut ab haereticis liberetur, sic dicens: Oravi pro aliis dicendo, Domine, inclina, etc. Oro quoque pro me cum ab haereticis impugner, emitte manum tuam de [Col. 1392C] alto, id est manifeste mitte mihi auxilium tuum de altitudine potentiae tuae. Manus pro auxilio ponitur, eo quod labi volenti manu auxiliamur. Emitte, inquam, mihi auxilium potentiae tuae. Et sic eripe me de aquis multis. Et non mediocriter eripias, sed libera me de aquis multis, id est sic me eripias de variis et multiplicibus doctrinis haereticorum, ut 571 ex toto ex eis me liberes, ut eis libere contradicam, ne in aliquo decipiar. Aquas multas haereticorum doctrinas dicit, eo quod ad modum aquae turbidae sordidae sunt, et multiplices sunt, et variae, non in simplicitate fidei concordes. Non solum autem me de aquis multis, sed et de manu filiorum erue alienorum, id est de operatione filiorum alienorum scilicet ne decipiar per simulatam operationem [Col. 1392D] haereticorum, qui, cum fuissent filii secundum participationem ecclesiasticorum sacramentorum, alieni facti sunt per errorem suum. Hoc autem totum est, ac si breviter poneret sic: Libera me sic ab haereticis ut non decipiar, neque per doctrinam neque per simulationem operum eorum, quae videntur esse bona, et perversa sunt. Quia liberari se oraverat, et de doctrinis, et de operatione haereticorum; singulis singulas causas reddit sic: Libera me, inquam, de aquis multis haereticorum, quorum os locutum est vanitatem, ac si dicat: Neces e est ut orem liberari a doctrinis haereticorum, qui nihil loquuntur, nisi vana et errore plena. Et ideo oro liberari de operatione haereticorum existentium filiorum alienorum, quia dextera eorum, id est operatio eorum quae videtur [Col. 1393A] esse dextera, id est bona, est dextera iniquitatis, id est operatio iniqua.

Unde necesse est ut de utroque orem liberari, ne in aliquo decipiar. Si vero me liberaveris de aquis multis, quae spectant ad vetustatem Adae, o Deus, cantabo tibi novum canticum, id est laudabo te novo cantico, fide videlicet integra, quae per novum hominem data est. Si autem de manu filiorum alienorum me liberaveris, psallam tibi, id est bene operabor ad laudem tui. Et hoc non faciam invitus, sed in psalterio decachordo, id est in anima decem praeceptis legis instructa, scilicet in voluntate animae decem legis praecepta complente, quae psalterium dicitur, eo quod ut jam saepe dictum est, ad similitudinem psalterii a superiori laude resonat. Chordae vero dicuntur [Col. 1393B] legis praecepta, eo quod dulcem Deo melodiam per sui completionem reddant, a similitudine chordarum, dulcem ex se cantum reddentium. Vel sic: Libera, inquam, me de aquis multis et de manu filiorum alienorum. Quod si feceris, o Deus, canticum novum cantabo tibi, id est laudabo te novo cantico scilicet completione illorum sublimium praeceptorum, quae, cum in Veteri Testamento non essent data, in Novo Testamento data sunt, sicut inimicum diligere, saecularia postponere, et caetera hujusmodi. Unde Dominus in Evangelio dicit: »Nisi abundaverit justitia vestra plusquam Scribarum et Pharisaeorum, non intrabitis in regnum coelorum (Matth. V, 20).« Cantabo, inquam, tibi novum canticum, [Col. 1393C] et etiam psallam tibi in psalterio decachordo, id est laudabo te bona operatione in voluntate animae, decem praeceptis legis veteris adornatae. Quod est dicere: Laudabo te completione Novi et Veteris Testamenti. Repetit autem ex nimio desiderio impetrandi orationem quam de ereptione haereticorum fecerat, ut etiam ostendat quam periculosa sit eorum impugnatio, sic: Cantabo, inquam, tibi et psallam. Et ut hoc sit eripe me de gladio, et quia dicitur gladius sancti Spiritus qui bonus est et utilis, determinat de quo gladio dicat, cum addit maligno, ac si dicat: Libera me de haereticorum doctrina; quae gladius malignus est, virtutes interficiens in anima sibi consentiente. Hoc autem idem est quod superius dixit. Libera me de aquis multis. Eripe me, inquam, [Col. 1393D] de gladio maligno, et etiam erue me de manu filiorum alienorum, quorum os locutum est vanitatem, et dextera eorum dextera iniquitatis, hoc, ut superius exponitur. Eripe, inquam, me, et erue, qui ad hoc faciendum potens es, utpote qui das salutem regibus, id est fidelibus omnibus, quos sui reges effecisti, das salutem, virtutes scilicet quae sunt salus animae. Et qui morte Filii tui redemisti a peccatis originalibus et actualibus David, id est unumquemque fidelem, manu fortem viriliter agentem.

David dico factum servum tuum, tibi voluntarie obedientem. Erue, 572 inquam, me de manu et opere filiorum alienorum. Quod valde quidem mihi necessarium est, utpote quorum filii, id est quorum cogitationes existentes non in antiqua auctoritate [Col. 1394A] Scripturarum, sed in juventute, id est in erronea novitate; juventute dico sua, id est ab eis inventa, sunt sicut novellae plantationes, id est comparabiles arboribus, vel herbis juvenibus noviter plantatis, ita scilicet semper de die in diem in pejus augmentantur, quemadmodum novellae plantationes, quae semper, dum novellae sunt, crescunt. Vel sic: Quorum filii, id est cogitationes sunt sicut novellae plantationes, comparabiles scilicet sunt novellis plantationibus; et hoc in juventute sua, scilicet in hoc sunt similes novellis plantationibus, quod semper juvenes sunt, semper novae, ne aliquatenus antiquis auctoritatibus innitantur. Dico quod filii eorum sunt sicut novellae plantationes, filiae vero eorum id est locutiones eorum compositae sunt, id est ornatae sic, ut dialectice, [Col. 1394B] et rhetorice et urbane loquantur, ut magis decipiant. Ideoque cum valde periculosum sit cum eis agere, oro, erue me ab ipsis. Compositae, inquam, sunt, id est ornatae, et non mediocriter ornatae, sed circumornatae, id est usquequaque et per omnia ornatae, ut, id est utpote similitudo templi existentes, id est fidei quae templum dicitur, eo quod in ea omnia bonorum operum et virtutum sacrificia Deo offeruntur, sicut in templo sacrificia Deo offerebantur. Hac etiam eadem similitudine fides Ecclesia dicitur, juxta illud Prosperi: »Non est locus veri sasacrificii extra catholicam Ecclesiam.« Hoc autem quod dicit ut similitudo templi, idem valet ac si dicat: Locutiones eorum circumornatae sunt, utpote similes [Col. 1394C] verbis fidei. Ita namque loquuntur ut quaedam verba dicant, quae ad fidem pertinere videntur, ut citius fallant, quibus errorem suum latenter admiscent.

Congrue nempe cogitationes filii, et locutiones filiae dicuntur, quia cum utraque ab ipsis procedant, sicut filii et filiae ex patribus, cogitationes tamen digniores locutionibus existunt, cum, locutiones cogitationum signum sint. Ideoque per dignioris sexus vocabulum, per filios scilicet, cogitationes; locutiones vero, per indignioris sexus nomen, videlicet per filias exprimuntur. Dicuntur quoque locutiones filiae, eo quod ornantur, et ornatu suo auditores alliciunt, sicut filiae Madianitarum tempore Moysi cum adornatae a parentibus filiis [Col. 1394D] Israel exponerentur, eos ornatus sui specie deceperunt, et ad stuprum impellendo eos Deum offendere fecerunt; qua etiam occasione a Madianitis superati fuerunt (Num. XXV). Ideo etiam oro, Domine, eripe me de maligno gladio verbositatis filiorum alienorum, quia promptuaria eorum, id est ingenia eorum in quibus continentur pravae cogitationes, sicut in promptuariis vinum et annona, sunt plena, id est referta ipsis pravis cogitationibus, eructantia, id est plenarie ipsas cogitationes verbis manifestantia, ex hoc in illud transeundo, id est ex hac argumentatione in hanc aliam argumentationem, a similitudine promptuarii, valde pleni, in quo vinum vel annona ex uno vase in aliud transportatur. Quod est ac si dicat: Cum eorum ingenia [Col. 1395A] pravis cogitationibus referta sint, illas multis argumentationibus emittunt. Per quas videlicet argumentationum vires, multos sibi consentire cogunt; ideoque contra ipsos agere nimis est periculosum. Et ideo etiam periculum est cum ipsis loqui, et oro me ab ipsis eripi, quoniam oves eorum sunt fetosae, illi videlicet quod sunt principes inter eos dicti oves eo quod minores in errore generant, ad modum ovium, agnos generantium; fetosi sunt, id est multos habentes fetus, multos videlicet filios procreantes, quorum filiorum exemplo plures alliciuntur, fetosi, inquam, sunt, et non in doctrina fidei sunt filios generantes, sed sunt abundantes filiis in ingressibus suis, non in ingressibus fidei. Quod est dicere: Cum a fide catholica egrediantur, in hujusmodi [Col. 1395B] egressibus multos sibi conformitatis 573 filios acquirunt, quos secum similiter egredi faciunt. Et ideo quoque deceptibiles sunt et periculosi, et oro ab eis eripi, quia boves eorum crassae sunt, doctores videlicet eorum, superius dicti oves, qui etiam dicuntur boves, eo quod minores blanditiis verborum suorum lactando sibi alliciunt; et illectos doctrinis perversis perversius excolunt; ad modum vaccarum vitulos lactantium et arva excolentium crassi sunt, id est terrenis divitiis impinguati et locupletati, quarum largitionibus sibi plures adjungunt, quos verborum suorum inductionibus, vel argumentationibus superare non possunt.

Et idcirco insuper metuendi sunt, et me necessarium est ab eis eripi, quia, cum maceriam exstruant, [Col. 1395C] id est congeriem argumentationum, quae maceria dicitur eo quod ex pluribus argumentationibus fiat sicut maceria ex multis lapidibus, facilis non est ruina maceriae ipsorum, scilicet congeries argumentationum ipsorum non facile potest dirui et annihilari [(461) 1Kb] . Maxima namque vis est in argumentationibus eorum. Oves et boves feminine haereticos dicit, eo quod ad modum sexus feminini in virtutibus sint effeminati. Non est, inquam, ruina maceriae eorum neque transitus est ipsius maceriae, scilicet cum quosdam idiotas perdendos includunt in ipsa concatenatione argumentationum suarum, non inde possunt transire, neque evadere, a similitudine captivi, quod in carcere positus, maceriis circumquaque inclusus, [Col. 1395D] inde evadere non potest. Non est, inquam, transitus maceriae neque clamor, id est neque subtilitas et intentio intellectus est in plateis eorum, id est in amplitudine erroris eorum, scilicet cum ipsi consistant, non in veritate, quae certum quid est et arctum; sed in errore qui amplum quid est et infinitum, qui nimirum propter sui amplitudinem platea dicitur, et in inveniendo errorem se subtiles reputent et intensos; nulla tamen in eis subtilitas est, aut aliqua intensio. Nulla namque ibi esse dicenda est intellectus intensio sive subtilitas, ubi nihil est nisi error et imprudentia. Clamor vero subtilitas et intensio dicitur ideo quia, sicut alta voce exteriori corpus, [Col. 1396A] ita quoque suo modo intensione et intellectus subtilitate animus clamat. Unde saepius in Evangelio Dominus Jesus legitur clamasse, non quod voce exteriori, sed quod subtilitate intellectus et intensione clamaverit. Vel, non est clamor in plateis eorum, id est non est manifesta locutio in amplitudine erroris eorum, scilicet non audent manifeste in conciliis, ubi sit conventus Catholicorum, de magnis erroribus suis disputare; sed occulte in thalamis ubi fallendi locus est, inde cum idiotis agunt. Clamor pro manifesta locutione ponitur, eo quod clamantium vox manifestior sit quam vox suaviter loquentium. Et ideo quoque oro me ab ipsorum conformitate eripi quia stulti et idiotae homines beatum dixerunt populum haereticorum, cui haec supra dicta sunt scilicet [Col. 1396B] cum filii eorum sunt sicut novellae plantationes, et filiae eorum sunt compositae, et promptuaria eorum plena, et oves eorum fetosae, et boves eorum crassae, et nulla ruina neque transitus eorum maceriae, conclamant eos vere beatos esse, et hac laude eis plurimi adjiciuntur decepti. Unde me necessarium est orare ne et ego simili modo decipiar. Stulti, inquam, dicunt hunc populum beatum esse. Quod pro certo falsum est. Sed ille populus procul dubio est beatus, cujus est Dominus Deus ejus, scilicet cui nullus error dominatur; sed cujus Deus ejus est Dominus, id est qui Deum suum reputat Dominum suum.



IN PSALMUM CXLIV.

Titulus centesimi quadragesimi quarti. Laudatio ipsius David. Quod sic exponitur: Laudatio haec, [Col. 1396C] psalmus videlicet iste ascribitur ipsi David, Christo. Non quod hic Christus loquatur, sed quia perfectiorum fidelium collectio ut minores ad Deum laudandum instruat, se Deum laudaturum et activa et contemplativa vita promittit. Multis quoque modis eum commendat, referendo ejus magnitudinem, et justitiam, et suavitatem et alia multa de eo gloriosa.

574 Exaltabo te Deus meus rex, ac si dicat: Licet, Domine Jesu, te Judaei increduli spernant et solum hominem esse reputent, cum tu tamen Deus meus sis et rex meus, id est creator et rector meus, qui quidquid in me boni est disponis et regis jugiter in hac vita exaltabo te, id est sublimabo et glorificabo te, activa vita mea. Et etiam benedicam nomini tuo, [Col. 1396D] id est laudabo te contuiti nominis tui, quod est Dominus. Benedicam, inquam, te benedictione duratura in saeculum, et in saeculum saeculi, scilicet laudabo te laude contemplativae vitae, et in hoc saeculo, et in futuro duraturae, juxta illud Evangelii: »Maria optimam partem elegit, quae non auferetur ab ea (Luc. X, 42).« Activa vero vita tantum in hoc saeculo durabit. Benedicam, inquam nomini tuo. Et hoc non in prosperis tantum, vel in adversis tantum; sed benedicam tibi, id est laudabo te per singulos dies, et prosperitatis et adversitatis. Vel benedicam tibi per singulos dies, id est per singulas ascensiones virtutum, scilicet laudabo te ascendendo de virtute in [Col. 1397A] virtutem, quae dies dicuntur, eo quod ad diei similitudinem spiritualiter animam illuminent. Dico benedicam tibi et laudabo nomen tuum, id est laudabo te consideratione nominis tui in saeculum et in saeculum saeculi. Hoc cum idem sit quod superius dictum est, benedicam nomini, etc., ideo repetitum est, ut subdat causas, cur eum taliter laudabit. Laudabo, inquam, o auditores, Dominum in saeculum et in saeculum saeculi. Et hoc ea consideratione, quia magnus est Dominus in natura, id est potens et laudabilis, id est dignus laude. Et hoc nimis, id est supra humanum intellectum. Magnus, inquam, est, et adeo, quod magnitudinis ejus non est finis, id est terminus scilicet non potest terminari, non potest mensurari, neque loco neque intellectu quam magnus sit; [Col. 1397B] incircumscriptus est enim. Vel, magnitudinis ejus non est finis, id est aeterna est. Dico quod ego laudabo Dominum ea consideratione quia magnus est in natura. Generatio vero et generatio quae non est sufficiens ad hoc considerandum, saltem laudavit opera tua, o Domine, et laudando opera pronuntiabunt inter se cum laude potentiam tuam. Qod est dicere: Illi qui sunt idiotae et simplices in generatione et generatione, id est in diversis generationibus fidelium, qui non erunt sufficientes videre te magnum esse in natura, considerabunt tamen mirifica opera tua visibilia, solem videlicet et lunam, et caetera hujusmodi, et laudabunt ea, eo quod egregia sunt, et laudando ea, ex ipsis conscensum ad te Creatorem facient, et eorum consideratione [Col. 1397C] te potentem pronuntiando ad invicem tali te occasione laudabunt.

Cum dicit bis generatio, datur intelligi de omnibus fidelium generationibus. Et notatur quod laus haec ex sola generatione operum quae non est usquequaque perfecta; in hac solummodo vita habebitur ubi diversae generationes sunt. In alia namque vita simplex erit sanctorum generatio, et in omnibus Dei perfecta cognitio et laudatio, juxta illud prophetae: »Nemo dicit proximo suo: Cognosce Deum, quia omnes scient me a minore usque ad maximum (Jer. XXXI, 34).« Non solum autem pronuntiabunt potentiam tuam contuitu operum tuorum, sed etiam loquentur magnificentiam gloriae sanctitatis tuae, id est magnificentiam gloriosae sanctitatis tuae scilicet [Col. 1397D] laudabunt te, loquendo ad invicem magnificam et gloriosam sanctitatem morum et virtutum, quam in hac vita sanctis tuis das. Et mirabilia tua narrabunt, scilicet laudabunt te narrando adinvicem mirabilia, id est miracula quae per sanctos tuos operaris. Hoc autem totum est ac si dicat: Laudabunt te contuitu morum, et virtutum, et miraculorum sanctorum tuorum. Et etiam ad tui laudem dicent inter se virtutem terribilium, tuorum id est virtuosam potentiam terribilium ultionum tuarum, qua hic impios multipliciter punis. Quod est ac si dicat: Laudabunt te occasione potentiae tuae, qua hic etiam impios punis. Et ad laudem tui, magnitudinem tuam inter se narrabunt, scilicet laudabunt 575 te narrando magnitudinem tuam, id est magnam promotionem fidelium tuorum in moribus [Col. 1398A] et virtutibus. Quod est dicere: Laudabunt te de hoc quod tuos in virtutibus promoves et moribus. Et non solum hoc, sed etiam ad tui laudem eructabunt, id est plenarie referent ad invicem memoriam abundantiae suavitatis tuae, id est memoriam abundantis suavitatis tuae, id est misericordiae tuae, scilicet laudabunt te, plenarie referendo memoriam abundantis misericordiae tuae. Quod est dicere: Ea occasione laudabunt te, quia recensebunt te magnificare sanctos tuos in sanctitate morum et virtutum, non ex meritis suis, sed ex memoria abundantis misericordiae tuae, scilicet quia memor es per misericordiam sanctificare tuos, quos visus es per Adam oblivioni dedisse. Et etiam exsultabunt justitiam tuam, id est ad tui laudem exsultanter narrabunt [Col. 1398B] justitiam tuam, scilicet hoc apud se dicent quia quod hic impios punis, justo judicio facis, et hac occasione te laudabunt. Non ideo dicit exsultabunt quod ipsi exsultent de poena impiorum, sed quia recensendo poenam eorum, inde quod tales non fuerunt, exsultabunt.

Unde Psalmista alibi: »Laetabitur justus, cum viderit vindictas (Psal. LVII, 11),« etc. Dico, o auditores, quod eructabunt memoriam abundantis suavitatis Domini. Et merito; nam Dominus est miserator, secundum beneficia misericordiae impensa, et misericors in natura, et si nulli benefaceret, patiens in exspectando peccatores, quos non statim juste punit. Misericors est, inquam, et non parum, [Col. 1398C] sed multum misericors, plus quam aliquis sufficiat ad exponendum. Ostendit autem quod multum suavis est, id est miserator, addendo sic: Miserator, inquam et Dominus. Et non paucis, sed suavis, id est miserator est Dominus universis, id est omnismodi hominibus, tam Judaeis quam gentilibus, scilicet beneficia misericordiae suae plurima omnismodi hominibus impendit. Et miserationes, id est beneficia misericordiae ejus sunt super omnia opera ejus, id est praesunt omnismodi operibus ejus, ac si dicat: Cum in suis operatur fidem, charitatem, et caeteras virtutes, hoc ex miseratione facit. Cum vero praeest eisdem operibus eorum, ut magis magisque promoveantur, in ipsis etiam promotionibus miserationes ejus denotantur. Quoniam dixerat quod opera Domini [Col. 1398D] causa et materia essent quare ipse a fidelibus laudaretur, orat et optat ut hoc sit sicuti superius enuntiavit. Dixi, Domine, quod generatio et generatio laudabit opera tua, etc., scilicet quia opera tua, considerata egregia, causa erunt quare a fidelibus in omni generatione lauderis. Et ita sit: Confiteantur tibi, Domine, id est, laudent te omnia opera tua, id est omnia opera tua considerata materia sint quare a fidelibus lauderis. Et quidquid sit de caeteris operibus, saltem sancti tui, quos in moribus et virtutibus perfectos facis, benedicant tibi, id est laudent te. Quod est dicere: Sanctitas tuorum sanctorum materia sit laudis tuae. Hoc vero quod sequitur, non est oratio vel optatio, cum dicit, gloriam regni, etc., sed enarratio est ad Dei laudem spectans, quae sic [Col. 1399A] superioribus jungitur. Dixi quod fideles, in generatione et generatione, magnificentiam gloriosae sanctitatis, quam tu Deus hic das sanctis, loquentur, et hac consideratione te laudabunt. Et non solum hoc, sed etiam ad tui laudem ad invicem gloriam regni tui dicent, id est laudabunt te dicendo et recensendo gloriam, quam in futuro sanctis tuis in regno tuo dabis.

Et dixi quod virtutem terribilium tuorum dicent, scilicet ad tui laudem dicent inter se virtuosam potentiam ultionum tuarum terribilium, qua hic impios punis. Et non solum hoc, sed et loquentur potentiam tuam, qua impios in futuro punies, et hoc contuitu laudabunt te. Loquentur, inquam, inter se potentiam tuam, ita tamen ut aliis filiis hominum, id [Col. 1399B] est hominibus ipsam ignorantibus notam faciant hanc potentiam tuam, et sic eos ab hac potentia, ne eos puniat cavere per bonam vitam faciant. Et dixi quoniam inter se dicunt gloriam regni tui, et sic tamen ut aliis ignorantibus notam faciant gloriam magnificentiae, 576 id est magnificam gloriam regni tui, et notificando eos ad appetitionem regni hujus attrahant. Regni tui dico, quod regnum tuum est regnum omnium saeculorum, id est durabile per omnis saecula, scilicet aeternum est. Ideoque nimio desiderio est appetendum. Dixi quoque quod notam faciet potentiam tuam, ut inde homines caveant. Et haec dominatio, id est potentia tua durabilis est in omni generatione hujus vitae, et usque in generationem, [Col. 1399C] post hanc vitam futuram. Ideoque valde timenda est et cavenda. Cum dicit in omni generatione, dat intelligere plures generationes, et per hoc innuit totam hanc vitam in qua multiplex est generatio. Cum dicit in generatione, aliam vitam notat, in qua non erit generationum multiplicitas, sed una simplex generatio. Non solum autem post hanc vitam potentia Domini puniet iniquos in inferno, sed quandiu etiam tota haec vita durat, multos eorum punit, ibi jam juste positos. Dico quod regnum et dominatio Domini aeterna sunt. Quod regnum bonis promisit, et quam dominationem comminatus est malis. Et fidelis est Dominus, id est verax est in omnibus verbis suis, tam in promissione regni quam in comminatione justae [dominationis], non sicut [Col. 1399D] quidam de misericordia Domini nimis temere praesumentes solummodo dicunt eum esse veracem in promissione regni, et non in comminatione mortis. Quod nefas est etiam ad cogitandum. Nisi enim malos juste in aeternum damnaret, in omnibus verbis ejus fidelis non esset. Per hoc autem quod cum in omnibus esse veracem asserit, consolatur et certificat bonos de regni promissione, et terret malos de damnationis comminatione.

Fidelis, inquam, est, et etiam sanctus est, id est justus in omnibus operibus suis, scilicet et juste operatur salvationem bonorum, et juste operatur damnationem malorum. Hoc autem bene spectat ad laudem Dei, ne, cum videatur in justorum salvatione mitis, in malorum damnatione videretur immitis. [Col. 1400A] In hoc autem Dominus comprobatur esse fidelis, id est verax in omnibus verbis suis, quia, cum regnum suum promiserit hominibus corruentibus, inde per originalia peccata et actualia, et per se non possint ad illud ascendere, allevat Dominus per adeptionem gratiae omnes qui inde corruunt, id est omnismodi homines quod inde corruunt per peccatum originale et per actualia. Allevat quidem post corporis mortem, dando eis in ipso regno perfectam beatitudinem, a similitudine boni pastoris, qui ovem quae de pascuis vel de ovili montis cujuslibet corruit, et non potest per se ascendere, in humeros suos levat, et ad pascua, vel ad ovile reportat. Et bene ponit omnes, non quod omnes allevet qui inde corruunt, sed quia ex omni genere corruentium multos allevat, videlicet [Col. 1400B] et de minus graviter, et de magis graviter peccantibus. Allevat, inquam, post mortem. Et quia non possent allevari ad hoc regnum post mortem, nisi prius in hac vita erigerentur per peccatorum remissionem, prius erigit omnes, id est omnismodi elisos tam gravius quam minus graviter elisos, scilicet cum ex toto sint elisi, id est cum in eis confractae sint virtutes, et liberum arbitrium, propter nimium pondus peccatorum, et per se non possint de confractione hac erigi, erigit eos peccata remittendo, et innocentiam in eis restituendo, a similitudine illius, qui, cum de aliquo loco sublimi ceciderit, et graviter elisus per se erigi nequit, a quolibet erigitur. Facit autem apostropham ad Deum ex affectione nimia ad gratiarum actionem sic: Dico, Domine, [Col. 1400C] quod omnismodi elisos erigis. Et oculi interiores omnium erectorum, id est mentes omnium erectorum, o Domine, in te misericordem et potentem respicientes et intendentes, sperant a te sibi dari escam et salvationem, et custodiam, et sic demum allevationem; et tu das escam, id est spiritalem escam doctrinae et intellectus, escam dico illorum, id est illis congruam, ut parvis quidem lac aliis vero solidum cibum tribuas (Hebr. V, 12).

577 Das, inquam, eis escam illorum, et hoc in tempore opportuno, id est in hac vita, ubi est tempus opportunum. In alia quippe vita non erit tempus doctrinae. Dico quod das eis escam, et hoc non parce, sed aperis tu manum tuam, id est apertam facis [Col. 1400D] et amplam operationem largitatis tuae, a similitudine largi dispensatoris, qui cum aliquid dat, non contrahit manum, sed ut large det, manum aperit. Aperis, inquam, manum, et sic imples benedictione, id est esca benedicta omne animal, id est omnes illos qui sunt animalia, scilicet mansueti ad jugum Domini deferendum, sicut boves, quos vulgo animalia dicimus; vel qui sunt animalia, scilicet nondum spiritales, sed adhuc animales, id est carnales. Quod est dicere: Das eis plenarie escam illorum. Non solum autem, o auditores, dat suis escam, sed etiam Dominus existens justus in omnibus viis suis, id est in praeceptis suis per quae venitur ad ipsum, scilicet qui nihil praecipit, nisi quod justum est, et existens sanctus, id est misericors in omnibus, id est in [Col. 1401A] omnismodi operibus suis, scilicet qui, cum sit justus in praeceptione mandatorum, misericors est quoque operando et complendo auxilio gratiae suae eadem praecepta in suis. Prope est omnibus invocantibus eum, id est paratus est facere voluntatem invocantium eum. Prope est, inquam, utpote Dominus, et cum Dominus sit prope esse debet servis suis se invocantibus. Determinat autem quibus prope sit, cum addit: Prope est, scilicet omnibus invocantibus, id est orantibus eum in veritate, non in vanitate quidem. Ille vero invocare dicitur in veritate, qui petit ea quae petenda sunt, bona videlicet, et sic petit ut petenda sunt, scilicet intensa affectione. Quia Dominum justum dicit et sanctum, hoc a l'laudem ejus bene attinere videtur. Prope est, [Col. 1401B] inquam, Dominus, et non solum paratus est facere voluntatem timentium se, sic, ut non faciat, sed etiam faciet, id est complebit voluntatem timentium se timore casto, id est diligentium se, et deprecationem eorum exaudiet, ut eam perficiat. Sciendum quod sancti volunt, hoc idem deprecantur. Sed cum dicit sanctos bene velle et deprecari quod volunt, instruit nos eorum exemplo, ut cum aliquid bene volumus, de hoc eodem, ut fiat, Deum oremus. Exponit autem quid ipsi velint et deprecentur, sic: Deprecationem, inquam, eorum exaudiet, et, id est, scilicet salvos faciet eos hic faciendo bene operari quod saluberrimum est. Et cum hanc salvationem adepti sint, custodit Dominus secundum perseverantiam eos ne hanc salutem amittant. Custodit, [Col. 1401C] inquam, utpote diligentes se, et quia diligentes digni sunt, ut custodiant. Salvos faciet, inquam, suos hic, ut tandem in regnum ejus alleventur. Ex opposito omnes peccatores non resipiscentes disperdet, et hic excaecando, et in futuro sine fine damnando.

Ostensis multis causis, quibus Deus laudabilis existat, sicut in principio psalmi se eum laudaturum promisit, ita quoque se eum laudaturum in fine ad majorem assertionem promittit. Ostendi, o auditores, quod Dominus suavis est et magnus et justus, et quod voluntatem timentium se facit, et eos custodit. Cum ergo talis et talis sit, laudationem Domini loquitur os meum, scilicet laudabo eum ore. Per hoc autem innuit quod etiam laudabit eum et affectione et opere. Dico quod laudabo eum ore. Et [Col. 1401D] exemplo mei omnis quicunque est, adhuc caro per emphasim, quicunque scilicet est carnalis adhuc et nondum spiritalis ipse spiritalis effectus benedicat nomini sancto ejus, id est laudet eum ex consideratione sancti nominis ejus, quia videlicet justus dicitur et suavis, et Deus, et Dominus, et multis aliis sanctis vocabulis nuncupatur. Benedicat, inquam, nomini sancto ejus benedictione tendentem in saeculum et in saeculum saeculi, scilicet laudet eum, et per totam hanc vitam et in futura. Hic quidem benedicant eum affectione, ore, et opere; in futuro vero, sola affectione.



IN PSALMUM CXLV.

Titulus centesimi quadragesimi quinti. Alleluia. Vox Prophetae fideles omnes revocantis, ne contuitu [Col. 1402A] temporalium confidant in principibus, in quibus non est eorum salus, et ne confidendo eos adulatorie laudent, et etiam eos fideles attrahentis ad Dei laudem ex multis occasionibus, quas 578 supponit. Ut autem auctorizabilior sit ejus exhortatio, in principio psalmi introducit rationalitatem suam ad Deum laudandum sensualitatem invitantem, et postmodum sensualitatem se laudaturam promittentem. Quae utraque locutio non est in voce, sed in cogitatione.

Lauda, anima mea, Dominum, ac si dicat: Multi principes saeculares laudant, adulatorie in eis confidendo, et eis mala vita consentiendo. Caeterum, tu, sensualitas animae meae, Dominum lauda solummodo, bonam vitam instituendo. Rationabilitatis exhortatione scripta, sensualitas respondens inducitur, et [Col. 1402B] se Dominum laudaturam jugiter sic promittens. Dicis, o rationabilitas, ut Deum laudem, quod vere faciam, scilicet laudabo Dominum in vita mea bona, scilicet bonam vitam instituam, et sic eum laudabo. Et hoc non horarie, sed psallam Deo meo quandiu fuero, id est quandiu in hac vita ero, bona operatione mea Deum laudabo. Dicitur autem sensualitas bene operari, eo quod ea vegetante corpus bene operatur. Postquam se Propheta Deum laudaturum ostendit, apostropham ad auditores faciendo, eos ab hominum confidentia removere, et ad Dei laudem ita conatur attrahere. Laudabo, inquam, Dominum. Unde, vos auditores, Deum exemplo meo laudantes, in ipso Deo confidite, et nolite confidere in saecularibus principibus, ut ipsi vobis aliquid ex se possint [Col. 1402C] facere. Nihil enim fit visibiliter aut sensibiliter, quod aut non jubeatur, aut permittatur de illa invisibili et intelligibili aula summi Imperatoris. In principibus dico filiis hominum, scilicet qui homines sunt non digniores vobis in natura, ideoque satis indignum est vos in eis confidentiam ponere. »Maledictus enim homo qui confidit in homine, et a Domino recedit cor ejus (Jer. XVII, 5).« In filiis hominum dico, in quibus non est pendens salus vestra, qui videlicet non possunt salvare vos plusquam vos eos, et idcirco non est in eis confidendum. In hoc autem quod in nullo principe salus vestra pendet, nec in aliquo confidendum est, quia quandoque exibit spiritus ejus, id est separabitur a corpore, et [Col. 1402D] tunc corpus revertetur in terram, ut terra fiat, terram dico suam materiam existentem. De limo quippe terrae legitur homo factus fuisse (Gen. II, 7). In illa ergo die in qua spiritus principum exibunt, peribunt, id est annihilabuntur omnes cogitationes eorum, scilicet in irritum ducetur, quod quosdam cogitaverunt deprimere, quosdam autem in divitiis sublimare. Unde palam est, miseros eos esse qui in eis spem ponunt adjutorii. Ex opposito vero, beatus ille cujus Deus est adjutor ejus, scilicet qui Deum suum optat, et expetit adjutorem suum ad omne bonum, non aliquem principem terrenum.

Deus dico Jacob, scilicet qui Deus est et adjutor omnium viriliter contra vitia luctantium. Per hoc autem auditores impellit, ut Jacob esse nitantur. [Col. 1403A] Dico, cujus Deus est adjutor ejus, et spes remunerationis ejus est in Domino Deo ipsius, non in principibus. In Domino, inquam, qui adeo potens est quod fecit coelum et terram, mare et omnia quae in eis sunt, tam spiritus coelestes, quam homines et pisces et caeteras creaturas. Ideoque cum tantus sit, in eo sperandum est. Nec vane ponitur spes in eo, qui nempe non ad horam in promissione verus est, sed custodit veritatem in saeculum, id est in aeternum, nunquam scilicet veritatem omittit, sed eam semper diligit, a similitudine viri qui hoc quod diligit bene custodit. Cum igitur in aeternum verus sit et sperantibus in se salutem promiserit, in eo procul dubio sperandum est. Et si pro eo persecutiones injuriarum occurruerint, non est fugiendum. Ipse namque [Col. 1403B] facit justum judicium injuriam patientibus pro eo. Sic videlicet eis judicium facit ut eos remunerando digne, eorum persecutores puniat juste. Quia dixerat in Deo et non in principibus esse confidendum, posset objici: Vere in Deo de bonis coelestibus est sperandum, sed tamen de bonis saecularibus in principibus est confidendum. Ad hoc ergo removendum, sic additur: Dico quod facit injuriam patientibus judicium. Et non solum hoc beneficium facit, sed etiam dat 579 escam corporalem esurientibus. Licet enim aliquando esca detur a principibus, non tamen absque Dei jussu aut permissione datur. Per escam innuit quoniam etiam saecularia bona omnia tribuit. Non solum autem hoc beneficium confert Dominus ut det escam esurientibus, sed et haec alia confert [Col. 1403C] quae subscribuntur, quorum consideratione confidendum est in eo, scilicet Dominus solvit compeditos, id est illos qui compediti sunt, et alligati prava consuetudine peccati, volente eos ad peccata trahere, nec facilitatem habent bene operandi. A vinculo pravae illius consuetudinis solvit, ne eis graviter adeo instet, et facilitatem bene operandi eis concedit, a similitudine viri compediti, qui cum sui libertatem non habeat, si solvatur ab aliquo a compedibus, in sui libertatem restituitur.

Non solum autem compeditos solvit, sed etiam Dominus illuminat lumine spiritalis intelligentiae caecos, illos, scilicet qui caeci sunt et expertes intellectus. Et non haec beneficia tantum agit, sed insuper quod [Col. 1403D] majus est, Dominus erigit elisos, scilicet illos qui ex toto sunt elisi per peccata, in quibus ex toto virtutes, et liberum arbitrium confracta sunt et debilitata, erigit ab hac elisione peccata per confessionem indulgendo, et in eis virtutes et liberum arbitrium reintegrando. Postquam vero sunt erecti, Pominus illos factos justos dirigit, id est promovet de virtute in virtutem, vel, si sit ibi diligit, eadem sententia est. Et non tantum eos dirigit promovendo, sed etiam Dominus custodit per gratiam suam advenas, ne ab hac promotione deficiant. Quod est discere: Perseverare facit in hac promotione illos qui non reputant se cives hujus patriae, sed advenas, id est supernae patriae cives. Si vero de aliquibus contigerit ut ab hac promotione deficiant, et [Col. 1404A] fiant pupillus et vidua, pupillus quidem, Deo Patre carentes, et vidua, a Deo recedentes, qui adhaeserunt saeculo contempto, ipsos tamen factos peccando pupillum et viduam, et per hoc a gratia ejus repulsos, suscipiet, in participationem gratiae, si per poenitentiam voluerint redire, a similitudine pii sponsi, qui sponsam quam propter fornicationem a se repulit, ex misericordia suscipit, si a fornicatione desistere voluerit. Suscipiet, inquam, eos licet peccatores. Et suscipiendo disperdet per indulgentiam viam peccatorum, scilicet multitudinem peccatorum, per quam ipsi prius peccatores existentes tendebant ad mortem. Suscipiet, inquam. Et in ipsis susceptis regnabit Dominus in saecula, id est per omnia saecula ista praesentia, scilicet ipsi erunt regnum [Col. 1404B] et possessio Domini, quandiu haec saecula durabunt. Dominus, inquam, regnabit, Dominus dico existens Deus tuus Sion, scilicet quem tu Deum tuum reputas, o Sion, collectio fidelium speculans futura, non attendens praesentia. Et non solum regnabit quandiu haec saecula durabunt, sed et in generatione hac praesenti, et durando usque in generationem futuram. Quod est dicere: Et hic et in futuro regnabit in eis, hic quidem bene promovendo, in futuro vero sine fine beatificando.



IN PSALMUM CXLVI.

Titulus centesimi quadragesimi sexti. Alleluia. Vox Prophetae, fideles omnes ad Dei laudem invitantis, ex consideratione quia Hierusalem coelestem in futuro aedificabit, et hic dispersiones Israelis congregabit, [Col. 1404C] et ex consideratione caeterorum beneficiorum quae in hoc psalmo ostendit.

Laudate Dominum Patrem, o fideles, in tempore gratiae futuri, psalmo, quoniam bonus est psalmus, id est utilis est vobis psalmus. Et quia utile vobis est et salutiferum, ut Deum psalmo laudetis, haec laudatio psalmus videlicet existens jucunda, id est Deo delectabilis, et decora, id est honesta sit Deo nostro a vobis data; ac si dicat: Quandoquidem utile vobis est, et ipsi jucundum et decorum, ut eum psalmo laudetis, persolvite ei hanc talem laudationem. Quoniam autem cum 580 psalmus in psalterio fiat, est ibi et vox et manuum operatio, per psalmum accipitur et laus Dei in bona operatione, et laus in voce [Col. 1404D] exteriori, scilicet in ore, et laus in voce interiori, videlicet in affectione. Laudate, inquam, Dominum Patrem. Et hoc ea consideratione quia Dominus in futuro erit aedificans Hierusalem coelestem, supplendo ex numero hominum, quidquid per superbiam decidit angelorum. Et ut ex hominibus coelestis Hierusalem aedificetur, congregabit hic unitatem fidei dispersiones Israelis, scilicet dispersiones hominum qui futuri sunt Israel. Quod est dicere: Salvandos, ex quibus Hierusalem aedificabitur, prius in diversos errores idololatriae dispersos, in unitatem fidei congregabit, et sic eos hic faciet Israel. Congregabit, inquam. Qui etiam postquam congregati erunt, sanat, id est sanabit eos factos contritos corde. Quod est dicere: Cum post fidei perceptionem adhuc infirmi [Col. 1405A] erunt ex consuetudine peccatorum, et debiles ad bene operandum, sanabit medicamento gratiae suae in eis hanc infirmitatem sic ut eis tribuat bene operandi facilitatem, a similitudine infirmi, qui, cum post evasionem morbi, debilitatem adhuc ex ipso morbo retineat, paulatim ex illa debilitate sanatur, dum in pristinam corporis virtutem medicorum auxilio restituitur. Et ideo sanabit, quia erunt in corde compunctione contriti. »Cor enim contritum et humiliatum non despiciet Deus (Psal. L, 19).« Et priusquam eos ex hac debilitate sanet, alligat, id est alligabit contritiones eorum, scilicet consolidabit per baptismum, et per caetera sacramenta ecclesiastica virtutes animae et liberum arbitrium, quae peccando confregerunt et destruxerunt. Quod est dicere: [Col. 1405B] Reintegrabit virtutes et liberum arbitrium eorum quae ipsi peccando disperdiderunt, a similitudine medici, qui cujuslibet ossa contrita sive vulnera alligando sanat. Laudate, inquam, Dominum. Qui postquam contritos corde sanabit, faciendo per illuminationem gratiae ex ipsis multitudinem stellarum, id est multas stellas numerat, id est numerabit multitudinem illarum stellarum, scilicet custodiet illos ne deficiant, qui multae stellae erunt, lucentes videlicet in medio nationis pravae (Phil. II, 15) et doctrina et bona vita, a similitudine stellarum, nocte in firmamento lucentium. Numerare pro custodire ponitur, eo quod ad hoc res numerari solet, ut numerata custodiatur. Numerat, inquam, multas stellas. Et omnibus eis nomina vocat, id est vocabula imponet. [Col. 1405C] Quod est dicere: Dabit eis diversa charismata, quorum occasione diversa nomina eis imponentur, ut alii martyres, et alii confessores, seu etiam monachi sive eremitae vocentur, aut aliis plurimis honestis nominibus nuncupentur.

Quoniam autem naturae divinae identitatem ostenderat, ubi dixit: Laudate Dominum, pluralitatem etiam personarum ostendit, sic: Laudate, inquam, Dominum, et hoc ea occasione, quia magnus est in natura Deus noster, Pater, scilicet potens est, quem nos prophetae viri auctorizabiles Deum esse reputamus. Et magna virtus ejus, id est Filius qui virtus Patris dicitur, eo quod Pater omnia per eum disponit et moderatur. Per has duas personas quas [Col. 1405D] affirmat essem magnas, Spiritum sanctum esse magnum innuitur. Ne vero propter vocabula diversa, in natura videretur esse diversitas, removet hoc cum addit: Et licet a Patre sit alia persona Filius, tamen sapientiae, id est Filio ejus Patris non est numerus, id est diversitas et multiplicitas et varietas in natura. Non enim numeratur alia Patris, alia Filii essentia, sed perfecte est eis eadem et invariabilis natura. Numerum pro diversitate et multiplicitate ponit, eo quod res diversas et multiplices numerare consuevimus. Quia vero et unitatem in natura, et in personis esse multiplicitatem ostenderat, cum hujus secreti intellectus omnibus fidelibus non pateat, omnibusque tamen inde fides habenda. Sunt enim haeretici multi, qui cum hujus tantae rei notitia careant, [Col. 1406A] non cum mansuetudine hoc inquirunt, sed immansueti existentes, fidem 581 habere contemnunt. Commendat fidei mansuetudinem, ostendens quod mansueti a Domino suscipiuntur, et econtrario peccatores immansueti humiliantur, ut sic nos ab immansuetudine retrahendo ad mansuetudinem invitet. Dico quod magnus est Dominus, Pater et Filius et Spiritus sanctus. Dominus, inquam, suscipiens mansuetos, qui si statim non intellexerint, fidem non repellunt; sed ad hoc intelligendum qualiter unus et trinus sit, mansuete investigando nituntur. Suscipiens quidem mansuetos, id est medens eis, ut ignorantiae debilitatem auferat, et facultatem intelligentiae conferat. Peccatores autem antonomastice, scilicet immansuetos, per subtractionem [Col. 1406B] gratiae suae humilians, id est dejiciens ab intelligentia usque ad terram, id est usque ad terrenum intellectum. Quod est dicere: Ideo quia immansueti sunt, subtrahendo lumen gratiae suae humiliat eos Dominus, ut non solum non intelligant, sed ut etiam, quod gravissimum est, de Deo terrene sentiant utque de quolibet homine de ipso agant.

Quoniam ergo mansuetos suscipit, et peccatores, se superbe et immansuete habentes, humiliat, vos fideles quicunque, ut si nondum suscepti estis suscipiamini; si vero jam suscepti, magis et magis suscipiamini mansueti existentes, praecinite Domino in confessione peccatorum vestrorum. Quod est dicere: In primis peccata vestra humiliter confitemini, quae confessio dulcis cantus et primus erit [Col. 1406C] Deo. Et post confessionem psallite Deo nostro, id est bene operamini ad honorem Domini. Psallite, inquam, existendo in cithara, id est in mortificatione carnis. Et vere praecinendum et psallendum est Deo nostro. Qui nempe cum hoc est quod operit coelum in nubibus, id est cum occultet mystica arcana sua in praedicatoribus, qui propter sui sublimitatem coelum dicuntur, idem tamen coelum parat, id est facit pluviam, id est apertam et irrigantem doctrinam terrae suae Ecclesiae. Quod est ac si dicat: Cum ipse in apostolis et prophetis occultet mysticum intellectum secretorum suorum, ideo ne vilescat, eumdem tamen intellectum fidelibus, qui terra ejus sunt, aliquando per illuminationem gratiae suae [Col. 1406D] revelat, ut sit eis in loco pluviae, scilicet ut eos imbuat et fertiles faciat, ad similitudinem pluviae, terram rigantis et fertilem facientis. Dicuntur etiam hujusmodi arcana coelum, eo quod, sicut coelestia, celantur. Exponit autem quomodo coelum hoc facit pluviam, sic: Parat, inquam, Deus coelum terrae pluviam. Qui videlicet illud coelum existens in montibus, id est, in apostolis et propgetis, quos superius nubes vocavit, producit, id est aperit et manifestat fidelibus suis, coelum dico existens fenum, et herbam, pro frumento ponit, eo quod dum est viride, herba dicitur. Frumentum autem dicitur mysticus intellectus, qui solis spiritalibus et bene rationalibus congruit, sicut frumentum rationabilium animalium, scilicet hominum est cibus. Fenum [Col. 1407A] autem quod solis irrationabilibus idoneum est, intellectum ad litteram designat; quo solo idiotae et rudes fideles utuntur, qui quasi irrationabiles videntur, quos etiam jumenta vocat ad comparationem mystice intelligentium. Exponit autem quibus producit fenum, et quibus herbam, sic. Producit, inquam fenum et herbam. Herbam dico datam servituti hominum, id est perfectioribus fidelibus, qui dicuntur servitus hominum, eo quod minus perfectis hominibus serviant in doctrina, ut Hieronymus, Augustinus, Ambrosius, Gregorius, et caeteri tales. Producit, inquam, herbam servituti hominum, id est perfectis. Qui etiam dat jumentis, id est minus perfectis et idiotis escam ipsorum, id est escam eis congruam, videlicet fenum.

[Col. 1407B] Ne vero videretur hoc fenum et herbam dare solis fidelibus ex Judaeis, ostendit quoniam etiam hoc dabit fidelibus ex gentibus, sic: Dabit, inquam, escam feni et herbae. Et non solum fidelibus ex Judaico populo, sed et pullis corvorum, id est filiis gentilium idololatrarum, qui similes sunt corvis in nigredine peccatorum, pullis, inquam, non omnibus, sed invocantibus eum, id est orantibus eum in puritate fidei, scilicet fidelibus 582 ex gentibus, qui congrue pullis corvorum comparantur. Sicut enim corvorum pulli, dum adhuc patribus nigredine dissimiles sunt, ab ipsis non pascuntur, sed de rore vivere a physiologis asseruntur, ita quoque ex gentibus fidelis qui jam per baptismum ipsorum [Col. 1407C] patribus in nigredine peccatorum dissimiles sunt, non ipsorum patrum erroribus replentur, sed rore doctrinae spiritalis reficiuntur. Dixi quod jam mansuetos praecinentes et psallentes suscipiet, et dabit eis fenum et herbam. In fortitudine vero equi, id est in forti equo, scilicet in homine superbo, qui per equum fortem accipitur, eo quod sit animal superbissimum, non habebit voluntatem beneplacentiae. Quod est dicere: Non diliget superbos, neque suscipiet. Nec beneplacitum erit ei in tibiis viri, id est non diliget voluptates saeculares hominis alicujus, quae per tibias accipiuntur, quae sunt musica instrumenta, ad voluptuosos attinentia; vel tibias viri dicit subteriora hominis quae etiam crura dicuntur, per quae luxuriosi homines accipiuntur, eo quod in [Col. 1407D] renibus, qui tibiis contigui sunt, luxuria praecipue dominatur. Cum ergo dicit in tibiis viri beneplacitum non erit ei, idem valet ac si dicatur in luxuriosis hominibus beneplacentia non erit ei, scilicet non diliget luxuriosos, neque suscipiet, sed eos juste disperdet. Quod nimirum per visionem praefiguratum est Ezechielis prophetae, cui Dominus a cingulo superius, in electri specie, a cingulo vero inferius in specie ignis legitur apparuisse (Ezech. VIII, 7). Cum enim sic apparuit, formam omnium Christianorum, et salvandorum et perdendorum in se suscepit. Nam per partem superiorem quae electri claram speciem obtinuit, salvandi ad supernam patriam intendentes accipiuntur, qui in virtutibus et operibus boni habentur clari et conspicui. Per inferiorem [Col. 1408A] vero partem, quae ignea apparuit, superbi signabantur, et mundanis voluptatibus dediti, quod pro delictis suis igni tartareo sunt tradendi. Non erit, inquam, beneplacitum ei in superbis, nec in luxuriosis, sed beneplacitum est Domino respicienti respectu misericordiae super timentes eum casto timore. Quod est dicere: Bene placet Domino in timentibus se, quos respicit respectu misericordiae, ut faciat eos timentes se. Beneplacitum est ei in eis qui sperant non superbe in seipsis, sed super misericordia, id est de misericordia ejus. Non enim sufficit timere, nisi etiam sit sperare. Et e converso. Quod est dicere: Dominus diligit timentes se, et sperantes salutem in eo, non praesumentibus de meritis suis arroganter.



IN PSALMUM CXLVII.

[Col. 1408B] Psalmi centesimi quadragesimi septimi. Titulus. Alleluia. Vox Prophetae qui, cum in superiori psalmo fideles ad laudandum Deum invitaverit ex consideratione aedificationis Hierusalem coelestis, et congregationis idololatrarum Israel factorum, in hoc quoque psalmo fideles ad Dei laudem adhortatur, ex ea occasione, quia seras portarum Ecclesiae confortavit, ne valeant ab haereticis confringi. Et etiam ex consideratione conversionis quorumdam haereticorum, quam etiam in hoc psalmo ostendit.

Lauda, Hierusalem, Dominum, lauda Deum tuum, Sion, ac si dicat: Tu, Ecclesia, lauda Dominum Patrem eo contuitu, quia Dominus est. Lauda, inquam, sic ut sis Hierusalem, id est pacificata, pacem videlicet [Col. 1408C] habens ad Deum et ad proximum, quae pax est ei summa laus. Et lauda eum eo contuitu, quia est Deus tuus, Creator tuus. Lauda, inquam, sic ut sis Sion, speculans scilicet coelestia, quae speculatio est ei laus, in qua ipse valde delectatur. Dico lauda Dominum Deum tuum. Et ideo eum lauda quoniam confortavit seras portarum tuarum, scilicet confortatos et insuperabiles faciet contra haereticos, praelatos tuos, qui erunt serae portarum tuarum, id est munitores Scripturarum prophetarum, ne ab haereticis valeant dissipari; qui earum auctoritatem ad nihilum redigere intendent, ut Manichaei et alii plures, affirmantes ipsas esse funditus evacuandas. 583 Dictum est a similitudine serarum, quae ad hoc portis infiguntur ut eas muniant, ne quilibet [Col. 1408D] raptor domum introeat ad deAastandum. Ecclesiae portae prophetae dicuntur, eo quod per doctrinas suas fidei introitus fuerunt, quemadmodum portae domus alicujus introitus sunt. Per hoc autem quod seras confortabit, ne cedant impugnationibus haereticorum, benedixit, id est benedicet filiis tuis in te permanentibus, non ex fidei tuae communitate per deceptionem haereticorum egredientibus. Benedicet quidem filiis tuis, et augendo eos secundum numerum, et sublimando in virtutibus, qui profecto ab haereticis dissiparentur, nisi serae confortarentur. Dico lauda Dominum, qui non solum confortabit seras portarum tuarum, videlicet Augustinum, Hieronymum, Hilarium et caeteros, et non solum benedicet filiis tuis, sed etiam qui posuit fines tuos pacem [Col. 1409A] per emphasim, id est qui ponet affines tuos, scilicet haeriticos pacificos. Quod est dicere: Qui faciet haereticos impugnatores tui tecum pacem habere et concordiam, convertendo eos, ne amplius instent tibi falsis argumentationibus. Affines Ecclesiae haereticos dicit, eo quod ipsi in hoc videantur ejus esse vicini, quoniam eisdem sacramentis ecclesiasticis utuntur, et easdem auctoritates, quas male exponendo pervertunt recipere videntur. Ponet, inquam, fines tuos pacem, et etiam satiat, id est satiabit te adipe frumenti, non furfure tantum, videlicet mystico intellectu legis, non eo tantum qui ad litteram est. Adipem dicit frumenti medullam, quae etiam vulgo farina dicitur. Per adipem ergo frumenti qui interius est, et pretiosum quid et gustu dulcior quam [Col. 1409B] furfur mysticus legis intellectus accipitur, qui interior est, et subtilis et pretiosus et longe dulcior, quam litteralis intellectus, quo fideles Ecclesiae Christo revelante satiantur. Per furfur autem quod exterius est et grossum aliquid, et non adeo pretiosum, intellectus ad litteram intelligitur, qui quasi exterior, et ad comparationem mystici intellectus grossum aliquid est, et non usquequaque pretiosum, quo solo Synagogae filii veteres imbuuntur. Unde Dominus ad discipulos testatus est: »Vobis datum est nosse mysterium regni Dei, caeteris autem in parabolis, ut videntes non videant, et audientes non intelligant (Luc. VIII, 10).«

Exponit autem quomodo ponet Ecclesiae fines pacem, [Col. 1409C] sic: Lauda, inquam, Dominum, qui emittit, id est qui emittet eloquium suum terrae, id est doctrinam suam terrenis, scilicet haereticis, ac si dicat: Hoc modo affines Ecclesiae haereticos cum Ecclesia pacificabit, quia per fideles Ecclesiae satiatos adipe, emittet doctrinam fidei haereticis terrenis sententiis adhaerentibus. Non autem erit inefficax sermo doctrinae ejus, sed velociter currit, id est curret sermo doctrinae ejus, id est citissime penetrabit in corda terrenorum, vel velociter curret sermo ejus, id est cito promovebitur, et cum summo impetu eloquentiae fluet, ut non possit a falsis haereticorum objectionibus impediri, juxta illud de Stephano: »Non poterant resistere sapientiae, et spiritui qui loquebatur (Act. VI, 10).« Curret, inquam, [Col. 1409D] velociter sermo ejus. Qui per efficaciam hujus sermonis dat, id est dabit nivem sicut lanam, scilicet ipsos haereticos qui erunt nix, id est ad modum nivis nimis congelati, et a charitate frigidi, faciet adeo in charitate fervidos, ut etiam det eos lanam aliis frigidis, scilicet ut eos qui charitate erunt frigidi foveant, et in charitate fervere faciant, ad similitudinem lanae, ex qua vestimentum fit, ut corpus foveat et calidum reddat. Dabit, inquam, nivem sicut lanam, et nebulam sicut cinerem spargit, id est sparget, id est illos haereticos qui prius erunt nebulosi et in intelligentia obscurati, illuminabit vero fidei intellectu, et eos illuminatos sparget sicut cinerem, id est distribuet eos ad praedicandum aliis nebulosis, ut videlicet sint in loco cineris, facientes [Col. 1410A] videlicet eos in intelligentia et bonis operibus fertiles. Quos ipsimet prius per deceptiones suas ab Ecclesia sublatos reddiderat steriles. Dicit autem hoc a similitudine cineris, qui a rusticis 584 in loco fimi super terram spargitur, ut eam impinguando fertilem faciat. Non solum autem dabit nivem sicut lanam, et sparget nebulam sicut cinerem, sed etiam mittit, id est mittet aliis sicut buccellas, id est comparabiles buccellis crystallum suam factam, quod est dicere: Non solum haereticos illos, qui nix erunt, id est cito possibiles ad resolvendum de infidelitatis duritia, sicut nix cito potest resolvi. sed et illos qui adeo indurati erunt in infidelitate, ut vix possint resolvi. Unde etiam crystallus dicuntur, prae nimietate videlicet duritiae suae. Crystallus [Col. 1410B] quippe, ut physici perhibent, ex glacie per diuturnum tempus indurata efficitur, cujus crystalli tanta est duritia ut vix frangi valeat aut secari. Crystallum autem hanc haereticos, scilicet ex tanta obstinatione duritiae resolvit Deus, cum eos per fidelium praedicationem conversos, ad Ecclesiae communitatem reducit, et eorum corda prius dura, ad fidei perceptibilitatem mollia facit. Hanc crystallum liquefactam tam perfectam in scientia et sanctitate morum reddit, ut eam etiam aliis qui prius ab ea decepti sunt et a fide separati, buccellarum vicem retinere faciat, scilicet ut eos reficiant dulcedine praedicationis suae, ad modum buccellarum, quibus aliquis esuriens reficitur.

[Col. 1410C] Bene vero dicit eos non panes integros, sed buccellas; ut per hoc innuat, quod nullus adeo perfectus est, qui omnem scientiam vel doctrinam obtineat, sed unusquisque partem aliquam obtinet, ceu buccella panis pars est. Congrue quoque ponit non simplicem crystallum, sed crystallum suam, ut per hanc vocem determinet, quod non omnem crystallum esse buccellas faciet, sed illam tantum quae sua erit, scilicet quae jam est ad salvationem praedestinata. Dabit, inquam, nivem ut lanam, et mittet crystallum ut buccellas. Et tunc quis existens ante faciem frigoris ejus sustinebit ipsam faciem? Nullus, ac si dicat: Cum ipse eos qui frigus dici per emphasim poterunt, eo quod a charitate frigidi penitus erunt, quod postea frigus in calorem charitatis mutatum, ipsius [Col. 1410D] Dei possessio fiet, ad disperdendum et impugnandum caeteros frigidos mittet, quis haereticorum ante faciem, id est ante praesentem eorum instantiam existens, poterit tantam instantiam verborum et facundiae illorum sustinere et resistere, ut superetur sic ut non habeat quod contradicat? Nullus. Hoc autem quod sub interrogatione cum majore laudis pondere ponit, aequivalens est ac si taliter poneretur. Cum ipse illos qui prius frigidi adeo erunt ut nix et crystallus dici possint ferventes effectos, ad haereticos impugnandum mittet, tanta erit eorum sapientia, tanta facundia ut eis nulla possit haereticorum eloquentia resistere. Quia vero de haereticorum conversione egerat, vult ostendere hanc conversionem totius cooperatione Trinitatis esse futuram quod sic dicit: [Col. 1411A] Dabit, inquam, Deus Pater nivem sicut lanam, et crystallum sicut buccellas. Ut haec autem fiant, emittit, id est emittet verbum suum, id est ex se mittet Filium suum ad hoc faciendum. Mittet quidem non localiter, non visibiliter, sed spiritaliter et ineffabiliter. Vel emittet verbum suum, id est in aperto mittet Filium suum, quantum ad notitiam. Quod est dicere: Dabit eis notitiam Filii sui scilicet fidem, ut eum verum et Deum et hominem, et sibi coaeternum, et consubstantialem credant. Et per emissionem verbi lique faciet ea, nivem scilicet et crystallum. Quod est dicere: Cum antea valde fuerint indurati, et adeo ut nix et crystallus dicantur, ipse Filio cooperante ex duritia resolvet, et eos liquidos faciet et molles, et ad credendum faciles. Non solum autem [Col. 1411B] haec per Filium operabitur, sed et per Spiritum sanctum. Nam sanctus Spiritus ejus flabit, id est ad nivem et crystallum interius aspirabit, et sic fluent aquae facti. Fluent quidem, id est proni et fluxi ad fidem et charitatem fient.

Aquae vero erunt aliis, id est alios induratos, ad modum aquarum irrigabunt doctrina sua, et a duritia sua resolvent et fertiles facient, a similitudine austri dictum est, quo flante nives et glacies resolvuntur, et aquae factae fluunt. Exponit autem quomodo nix et crystallus resolutae et liquefactae aliis efficiantur aquae, sic: Dico quod Dominus 585 liquefaciet nivem et crystallum: et faciet aquas fluentes; qui nempe Dominus per has aquas annuntiat, [Col. 1411C] id est annuntiabit aliis induratis efficiendis per hoc Jacob, id est viriliter luctantibus verbum suum, id est notitiam Filii sui, vel verbum suum, id est praedicationem fidei. Et post annuntiationem verbi fidei annuntiabit eisdem efficiendis Israel, id est Deum in contemplatione videntibus justitias et judicia sua, id est justa judicia sua, praecepta videlicet sua quae dicuntur per emphasim justitiae, eo quod justa sunt, et complentes se justificant; et judicia dicuntur, eo quod ipse ea facienda esse judicat. Quoniam ergo justitiae sunt et judicia, enuntiatione sunt digna. Dicit autem quod haec supradicta beneficia non faciet haereticis omnibus, sed quibusdam, ut per hoc eos quibus haec fient benevolos magis, et haud ingratos reddat. Dico quod haereticos nivem et [Col. 1411D] crystallum existentes resolvet, et etiam eos esse aliis aquas faciet. Non autem fecit, id est faciet taliter omni nationi, id est omni multitudini haereticorum, scilicet non sic resolvet, et aquas esse faciet omnes haereticos, et non manifestabit eis justa judicia sua, scilicet non faciet omnibus manifestum qualiter quosdam per misericordiam resolvere et illuminare judicet; quosdam vero justo judicio suo subtrahendo gratiam induret et excaecet, vel non manifestabit omnibus judicia sua, id est praecepta sua, scilicet non faciet omnibus manifestum, qualiter ejus praecepta sint complenda.



IN PSALMUM CXLVIII.

Psalmi centesimi quadragesimi octavi. Titulus. Alleluia. Vox Prophetae fideles omnes ad laudandum [Col. 1412A] Deum adhortantis, ex consideratione omnium creaturarum ejus, et contuitu exaltationis populi sui in futuro.

Laudate, omnes fideles, Dominum, Christum omnimoda laude, de coelis, id est de consideratione coelorum quos creavit. Per coelos hic accipimus ipsos coelos materiales, et omnes creaturas quae in eis sunt, tam rationales, ut spiritus coelestes, quam irrationales, ut solem et lunam et stellas. Materiales vero coelos dicimus, et aerem, et aethera, et ipsum firmamentum, et etiam septem circulos septem planetarum. Quoniam autem cum simpliciter dixerat: Laudate Dominum de coelis, per coelos, ut diximus, acceperat et ipsos coelos, et creaturas illas, quae in eis sunt, ad exaggerationem divinae laudis ipsas creaturas designare per partes intendit sic: Laudate, inquam, [Col. 1412B] Dominum de coelis, videlicet laudate eum in excelsis, id est in consideratione illarum creaturarum, quae in coelo sunt excelsae, id est dignioris naturae. Exponit autem illas creaturas excelsas per partes, cum addit: Laudate eum, omnes angeli ejus, id est o vos omnes angeli, qui tantae dignitatis existentes estis ab eo creati, estote fidelibus materia laudandi eum. Quod est ac si dicat: Laudate eum, o fideles, ex consideratione angelorum, quos adeo dignos creavit. Nec solummodo vos angeli materia sitis fidelibus eum laudandi, sed etiam laudate eum, omnes virtutes ejus, id est o vos omnes coelestium spirituum ordines, ab eo dignissimi in natura creati, estote fidelibus materia eum laudandi. Per virtutes quae sunt unus ordo coelestium spirituum, omnes ordines praeter [Col. 1412C] angelos designat, quod ex Hebraica translatione perpenditur, in qua habetur: Laudate eum, omnes exercitus ejus. Notandum quod congrue ponit angeli ejus et virtutes ejus, cum post tamen non dicat, sol ejus sine luna ejus. Non quod et hae creaturae ejus non sint, sed cum coelestes spiritus qui digniores sunt ejus esse creaturas affirmat, de caeteris procul dubio constat.

Excelsis etiam et dignioribus coelorum creaturis per partes denotatis, agit de indignioribus coelestibus creaturis, quae tamen, quantum ad sui naturam, satis egregie sunt, cum subdit: Non solum laudent illum angeli et virtutes, sed etiam Laudate eum, sol et luna; laudate eum, omnes stellae. Quod [Col. 1412D] est dicere: Vos sol, et luna, et stellae mirifice ab eo compositae, estote fidelibus materia eum laudandi. Non solum autem sol et luna, et stellae, secundum hoc quod existunt, sint materia eum laudandi, sed et lumen ex eis 586 procedens laudet, id est materia sit laudandi Dominum. Alia quippe consideratio est laudare Dominum de hoc quod haec existunt, alia vero de hoc quod lumen emittunt. Coelorum creaturis per partes ostensis, de ipsis coelis etiam agit cum subjungit: Non solum laudent eum sol, et luna, et stellae, et lumen, sed etiam laudate eum, id est materia estote laudandi eum vos superiores coeli coelorum inferiorum complexivi. Superiores qui coelos inferiores ambiunt dicit firmamentum et aethera, inferiores vero circulos planetarum [Col. 1413A] et aerem. Et non solum modo coeli Dominum laudent, sed et aquae quae super coelos sunt laudent nomen Domini, id est causae sint quare a fidelibus laudetur nomen Domini, id est quare Dominus laudetur, ex consideratione magni nominis ejus, quod est Dominus et Creator, qui in hoc valde potens et mirabilis apparet, quod non solum sub firmamento, sed etiam super firmamentum aquas creavit, juxta quod in Genesi legitur: »Divisit Deus aquas, quae erant sub firmamento, ab his quae erant super firmamentum (Gen. I, 7). Quare autem ibi creatae sunt, et si nos lateat, non tamen absque ratione et utilitate maxima factum esse putandum est. Potest quaeri: Quare Deum laudabimus ex consideratione solis et lunae, et stellarum, et coelorum, et aquarum? [Col. 1413B] Ad quod respondet sic: Idcirco, fideles, eum laudate contuitu omnium horum, quia ipse dixit, id est statuit, voluit, disposuit, et ex nihilo facta sunt quatuor elementa, quae fuerunt materia istorum omnium. Ipse postea mandavit in eadem dispositione sua, et creata sunt haec omnia, id est ex his quatuor elementis formata. Postquam vero creata sunt, per eamdem dispositionem suam statuit ea usque in saeculum saeculi duratura, id est ita ea stabilivit ut in aeternum durabilia sint. Et praeceptum, id est statutum suum posuit in eis quali modo unumquodque se haberet, et illud statutum non praeteribit, id est non exinanietur, sed semper erit firmum et stabile.

[Col. 1413C] Postquam fideles invitavit ad Dei laudem ex consideratione coelorum, et quae in eis sunt, ad eamdem laudem eos invitat ex consideratione terrae et creaturarum, quae in ea sunt addendo sic: Dixi: Laudate Dominum de coelis. Non solum autem eum laudetis de consideratione coelorum, sed etiam laudate Dominum de terra, id est de consideratione terrae ab eo creatae, sicut superius per coelos accepit et ipsos coelos, et quae in eis sunt: ita hic quoque per terram notat, et ipsam terram, et creaturas quae continentur in ea. Quas ad cumulum divinae laudis per partes designat cum sic addit: Videlicet laudent eum dracones omnes abyssi, et ignis, et grando, et nix, et glacies, et spiritus excitator procellarum, ventus scilicet qui commovet procellas in mari. [Col. 1413D] Quod est dicere: Haec omnia quae potenter operatus est et mirifice, materia sint, quare a fidelibus laudetur. Cum autem de terrenis creaturis ad Dei laudem agat, has non incongrue praeposuisse videtur. Omnia enim ista et si hominibus sint nociva, hoc ipsum tamen, quod aliquando nocent, justo judicio Dei contingit, qui per harum creaturarum officium, ultionem de offendentibus se accepit. Et quia minus de his constabat, an ad Dei laudem pertineant, de his prius agit; et ecce quomodo noceant. Dracones enim cum igneae naturae sint, et inter caetera animantia terrae praecipui, ut etiam elephantes strictione caudae posse rumpere perhibeantur, justo judicio Dei aliquando ad correctionem peccantium aerem commovent, et flatu suo [Col. 1414A] corrumpunt, sic ut inde clades mortifera oriatur; homines interdum devorant, et eorum pecora, vel flatu suo incendunt. In abyssis vero saepe homines submerguntur et pereunt, ut in nimiis profunditatibus fluminum. Qualiter autem ignis et grando, et nix, et glacies, et spiritus procellarum homines laedant, cum valde sit expertum, non est exemplis ostendere necessarium. Et cum haec omnia justo judicio Dei noceant, tamen omnia ad laudem justitiae ejus spectant. Quia autem haec ad justitiam Dei attinent, 587 evidenter innuitur cum addit: Quae omnia dracones scilicet et abyssi, etc., faciunt verbum ejus, id est praeceptum ejus nocendo his quibus justo judicio Dei nocere coguntur.

Non solum autem hae nocivae creaturae sint materia [Col. 1414B] divinae laudis, sed et utiles terrenae creaturae Deum laudent, id est materia sint fidelibus Deum laudandi, montes videlicet laudent Deum, et omnes colles qui necessarii sunt hominibus, quia in eis messes et vineae sunt, unde homines aluntur et potantur; in ipsis quoque eorum armenta pascuntur. Et ligna fructifera laudent Deum quae in montibus nascuntur, quorum fructibus homines reficiuntur. Non solum aut ligna fructifera, sed et omnes cedri laudent Deum. Per cedros autem quae arbores sunt steriles, caeteras arbores steriles accipit, quae licet infructiferae, ad aedificandum tamen domos et ad alios usus hominum sunt idoneae. Laudent quoque Deum bestiae silvestres, quarum aliae justo judicio Dei noxiae sunt, ut leones et lupi; aliae vero Dei misericordia utiles, [Col. 1414C] ut lepores et cervi. Laudent etiam universa pecora scilicet domita animalia, ut boves et jumenta, quae ad usus hominum sunt utilia. Serpentes quoque laudent, quae justo judicio Dei nocent, et volucres pennatae, quae prosunt. Pennatae non est positum ad differentiam, sed ad majorem potentiae Dei laudem. Aliud enim est Dei potentiam laudare, eo contuitu quod volucres existunt, aliud autem quod cum pennatae sint, ad volandum potentes sunt. Sint etiam materia laudandi Deum, reges terrae et omnes populi subditi, et etiam caeteri principes minores regibus, ut duces et comites, et non solum principes, sed et omnes judices terrae, tam illi qui sunt principes, quam qui principes non sunt. Plures enim sunt minores judices, [Col. 1414D] qui etsi quodam modo principes sint tamen usualiter principes non dicuntur. Hoc autem totum est ac si dicat: In hoc quoque, o fideles, habete materiam laudandi Deum, quod ita pulchre et ordinate genus humanum disposuit ut alii reges, alii principes, alii judices, et alii subditi sint. Quorum quidem regum et principum, alii justa Dei promissione sibi subditos tyrannide sua multipliciter affligunt, alii vero bene misericordia Dei regunt. Sint quoque materia Deum laudandi juvenes et virgines, scilicet virilis sexus et femininus. Per juvenes, sexum virilem; per virgines autem, sexum muliebrem designat. Senes insuper cum junioribus laudent nomen Domini, id est senes et juniores sint materia quare laudetur Dominu, sex consideratione nominis sui, quod os creator et omnipotens: [Col. 1415A] Quod est dicere. Fideles laudent Dominum ea consideratione, quod diversas hominum aetates imposuit tam in masculino sexu quam in feminino, scilicet juventutem et senectutem et caeteras aetates.

Cum dicit senes cum junioribus dat intelligere similiter de aliis aetatibus, quarum omnium consideratione Deus laudandus est. Et hoc etiam sit materia laudandi Dominum, quia secundum humanitatem exaltatum est nomen ejus solius, scilicet ipse solus ex omnibus creaturis habet nomen, quod est exaltatum super omne nomen. Nulla enim creatura, neque homo, nec quis coelestis spiritus, Dominus omnium et Omnipotens dicitur, sed ipse cum sit creatura secundum humanitatem, Dominus dicitur et Omnipotens, in cujus nomine genu omne flectitur, coelestium, terrestrium et infernorum (Phil. II, 10). Exponit autem in quantum sit nomen ejus exaltatum sic: Exaltatum est, inquam, nomen ejus solius, et adeo est exaltatum, quod confessio, id est laus ejus est [Col. 1415B] super coelum et terram, id est in rationabilibus creaturis, quae sunt super coelum et terram, in coelestibus videlicet spiritibus et in hominibus. Quod est dicere: Cum omnipotens sit et omnium Dominus, ab hominibus et ab angelis laudatur. Postquam ostendit, ex consideratione omnium creaturarum, Deum esse laudandum, ostendit etiam eum esse laudabilem ea occasione, quoniam in futuro suos exaltabit. Hoc ergo sic dicit: Non solum, o fideles, laudetis Dominum ex consideratione coelorum et terrae et creaturarum, quae in eis sunt, sed inde etiam occasionem habete laudandi quoniam in futuro 588 exallabit cornu populi sui, id est exaltabit in aeterna beatitudine populum suum propter cornu ejus, id est propter sublimitatem quam habet hic in moribus et in virtutibus, quae per cornu accipitur, eo quod in animali sublimior haec pars habeatur, quod est dicere: Merito sublimitatis et virtutum et morum quam hic habet populus fidelium, sublimabit [Col. 1415C] eum aeterna gloria in futuro, ideoque dignum est ut hac consideratione a fidelibus laudetur. Exaltabit, inquam, cornu populi sui in futuro; futurus tunc hymnus, id est causa hymni omnibus sanctis ejus, scilicet, quem laudabunt tunc omnes sancti ejus, laude aeterna dilectionis. Exponit autem qui sint illi sancti per partes sic: Sanctis ejus dico, scilicet, filiis Israel, id est fidelibus ex Judaico populo et etiam populo appropinquanti sibi, id est appropinquanti illis filiis Israel, scilicet, populo fidelium ex gentibus, qui per lapidem angularem Christum appropinquabit, id est conjungetur fidelibus ex Judaeis, ut ex his duobus parietibus civitas una Hierusalem, videlicet aeterna, constituatur. Vel sic, ut determinatio sit: Hymnus, inquam, erit omnibus sanctis ejus. Sanctis dico existentibus filiis Israel, id est filiis spiritalibus Deum in contemplatione videntibus, ac si dicat: Secundum eum statum ipsum laudabunt, in quo cum spiritales filii sint, eum in contemplatione [Col. 1415D] futuri, ut nunc sunt, scilicet, a longinquo videntes, videbunt. Ne vero sic intelligerentur tunc Israel et quasi per speculum, addit: Filiis Israel dico, scilicet populo appropinquanti sibi in cognitione. Quod est dicere: Qui populus filiorum tunc sic erit Israel ut ei secundum cognitionem appropinquet; ut scilicet, non jam quasi per speculum, sed ut facie ad faciem Deum videant et cognoscant, juxta illud Apostoli: »Nunc cognosco ex parte, tunc autem cognoscam sicut et cognitus sum (I Cor. XIII, 12).«



IN PSALMUM CXLIX.

Titulus centesimi quadragesimi noni. Alleluia. Vox Prophetae omnes fideles ad cantandum Domino novem canticum invitantis, et quid sit cantare novum canticum exponentis, quae etiam utilitas sic cantantibus accedet ostendentis.

Cantate Domino Christo canticum novum, o fideles, [Col. 1416A] id est laudate novo cantico Dominum. Vetus quidem canticum est actibus veteris hominis adhaerere. Novum autem canticum est novi hominis Christi, inquantum possibile est, conformitatem in novitate vitae habere, juxta illud Apostoli: »Renovamini spiritu mentis vestrae, et induite novum hominem, qui secundum Deum creatus est in justitia et sanctitate veritatis (Ephes. IV, 23).« Dico laudate Dominum novo cantico, et sic eum in novitate vitae laudetis, ut in communitate fidei Ecclesiae sanctorum persistatis. Laus enim ejus tantum est in Ecclesia sanctorum, ac si dicat: Cum vitae novitatem in virtutibus, et bonis operibus habeatis, oportet ideo vos in fide Ecclesiae sanctorum perdurare, quia non digne laudatur Deus, nisi ab his qui in Ecclesia sanctorum sunt. »Non est enim speciosa laus in ore peccatoris (Eccl. XV, 9).« Ecclesiam sanctorum dicit ad differentiam Ecclesiae malignorum, quae Ecclesia abusive dicitur. Cantate, inquam, [Col. 1416B] fideles, novum canticum Domino. Et quicunque cantantium ad hoc dignitatis ascendet ut jam hic fiat Israel, id est videns Deum in contemplatione, non ex hoc laetetur in se ascribendo sibi, sed laetetur Israel quicunque in eo qui per gratiam fecit eum esse Israel, scilicet, in Domino laetetur, ascribendo ei hoc quod Israel est. Et etiam sanctae animae jam existentes filiae Sion, id est spiritales filiae Dei per adoptionem gratiae; filiae dico Sion, id est aeterna speculantes, non in se superbe de hoc exsultent, sed exsultent 589 in rege suo scilicet in Domino exsultent cum gratiarum actionibus de hoc, quod sic eos regit promovendo de bono in melius, ut Sion sint. Aliud quippe est laudare Deum, de hoc quod suos Israel esse facit, aliud de hoc quod eosdem in hac contemplatione regendo perseverare facit. Sanctas animas pro nimia virtutum pulchritudine filias dicit, eo quod major species et pulchritudo insit filiabus quam filiis.

[Col. 1416C] Exponit autem per partes quid dicat novum canticum esse, sic: Cantent, inquam, fideles, Domine, novum canticum, videlicet laudent nomen ejus, id est laudent cum ex consideratione nominis ejus. Laudent, inquam, et hoc in choro persistentes, id est in concordia dilectionis habendae ad Deum, et ad proximum. Quae per chorum accipitur, eo quod chorum proprie dicamus, collectionem aliquorum concorditer canentium. Et laudent eum in tympano, id est in carnis mortificatione, per jejunia et vigilias, et in removendo a se concupiscentias carnales, quod utrumque per tympanum denotatur, eo quod involvatur mortuorum animalium corio, et a carne separato, et ab omni humore superfluo exsiccato; et psallant ei, id est bene operentur ad honorem ejus, operam dando in psalterio, id est in vivificatione spiritus per virtutes, qui est dignior et superior pars in homine. Ideo per psalterium competenter intelligitur, quod a superiori sonat. Idcirco vero laudent Dominum in choro, in tympano et psalterio, quia [Col. 1416D] beneplacitum est Domino has laudes esse in populo suo, quae sola causa sufficiens esse deberet ad hoc agendum, si nulla alia adesset. Et etiam hac alia causa cum sic laudate, quia mansuetos exaltabit, id est mansuete eum laudantes, et hic et in futuro valde sublimabit. Et exponit hoc per partes sic: In futuro quidem eos exaltabit, ducens in salutem aeternae gloriae. Et tanta erit illa gloria, quod aeterna exsultatione exsultabunt sancti, id est mansueti in gloria, id est in perceptione illius gloriae. Ne vero putarentur participaturi gloriam aequaliter, ostendit quod inaequaliter participabunt, alii plus, et alii minus. Et per hoc magis auditores ad bene vivendum adhortatur, ut hanc gloriam participare possint intensius. Et hoc sic dicit:

Exsultabunt, inquam, sancti in gloria. Et sic tamen quod laetabuntur in cubilibus suis, id est sibi congruis, scilicet in diversis participationibus illius [Col. 1417A] gloriosae quietis, quae per cubilia designatur, eo quod cubilia ad quietis usus idonea sunt, ac si dicat: Ita de ea gloria laetabuntur ut unusquisque prout sibi congruum erit, et meritus fuerit, diverso modo participet, unus plus, et alius minus, juxta illud Dominicum: »In domo Patris mei mansiones multae sunt (Joan. XIV, 2).« De hoc etiam Apostolus testatur: »Sicut stella differt a stella in claritate, sic et resurrectio mortuorum (I Cor. XV, 41).« Dico quod in futuro exaltabit mansuetos in salutem. Hic autem sic eosdem exaltabit, quia exsultationes Dei erunt in gutture eorum, id est exsultanter erunt sermones praedicationis Dei in gutture eorum. Quod est dicere: Exsultanter praedicabunt aliis doctrinam Dei voce exteriori, quae formatur in gutture, quod equidem praedicare, magna est exsultatio et magna dignitas, testante Domino in Evangelio sic: »Qui me confessus fuerit coram hominibus, confitebor et ego eum coram Patre meo (Matth. X, 32).« Quia [Col. 1417B] vero possent exsultanter de Deo praedicare, sic tamen ut non esset pronum et facile, ipsum verbum praedicationis pro voluntate sua, et pro capacitate audientium contemperare, nec esset efficax eorum praedicatio, determinat quomodo praedicabunt, cum sic addit: Et sic erunt exsultationes Dei in gutture eorum, quod in manibus eorum, id est in potestatibus eorum erunt gladii ancipites, id est doctrinae verba interficientia homines, secundum quod mali sunt, ideoque gladii dicta. Dicuntur autem ancipites, eo quod ad similitudinem gladiorum ancipitum, ex utraque parte vitia resecant, et per veterem legem, scilicet et per novam. Vel quia duabus de causis in hominibus infidelitatem perimunt, scilicet promittendo 590 credentibus et corporalem sospitatem, et aeternam felicitatem. Quod est ac si dicat: Sic exsultanter doctrinae verbum annuntiabunt ut facultatem habeant eam, prout opportunum fuerit, disponendi, a similitudine strenuorum militum, qui, [Col. 1417C] gladios in manibus habendo, facultatem habent eos, prout eis placitum est, circumquaque vertendi.

Ostendit autem ad quem effectum utilitatis erunt gladii ancipites in manibus eorum, cum sic addit: Gladii, inquam, erunt in manibus eorum, et hoc magna utilitate, scilicet, ad faciendam vindictam in nationibus, id est ad hoc erunt in manibus eorum gladii, ut vindictam Dei exerceant in multitudinibus haereticorum, quae nationes dicuntur, eo quod in diversis haeresibus natae sunt. Vindictam quidem in eis Deo praedicatores faciunt, vel cum eorum quosdam conversos Ecclesiae reconciliant, vel cum alios nolentes converti, anathemate ecclesiastico more damnant. Quoniam autem simpliciter dixerat ad faciendam vindictam, ne videretur quod aliquam vindictam saecularem essent inde accepturi, dat intelligere quam vindictam facient, cum sic adjungit: Et ad faciendas increpationes in populis, id est in multitudinibus haereticorum; ac si dicat: Ad hoc [Col. 1417D] habebunt gladios ancipites praedicationis in manibus, ut per hanc praedicationem, haereticorum multitudines redarguendo increpent, et sic in eis vindictam faciant, quosdam, ut dixi, fidei reconciliando, quosdam vero anathematizando. Non solum autem in manibus gladios habebunt, ad devincendos minores haereticos; sed etiam ad alligandos in compedibus disputationum reges eorum, id est principales haereticos, qui reges sunt et duces perfidiae eorum. Quod est dicere:

Ad hoc eis dabuntur gladii scientiae, ut eos qui principes sunt errorum, disputationibus suis superent, et quasi compedibus alligent, ne facultatem habeant resistendi. Et non tantum ad alligandos minores principes habent gladios in manibus, sed et alligandos in manicis ferreis, id est in multiplicibus fortissimis vinculis argumentationum, unde non possint evadere, sicut de manicis ferreis non potest vinctus quilibet evadere. Nobiles eorum haereticorum, [Col. 1418A] id est illos haereticos qui nobiles et digniores inter caeteros reputentur, ut etiam facere miracula videantur, praetendendo quamdam speciem vanae religionis. Quod est dicere: Ad hoc eis ancipites gladii dabuntur ut illis haereticorum, qui nobiles esse videntur, multis et fortissimis argumentationum nexibus astringat, ne resistendi facultatem habeant. Et ad hoc etiam gladii ancipites erunt in manibus eorum, ut, postquam reges et nobiles alligaverint et superaverint, faciant in eis regibus et principibus judicium conscriptum, id est judicium illud ecclesiasticae disciplinae, quod est conscriptum, id est in multis auctoritatibus scriptum; poenitentibus quidem poenitentiae pondus, prout justum est, imponant; non poenitentes autem, justo anathemate damnent. Haec autem gloria est omnibus sanctis ejus, scilicet, hanc gloriam reputant sancti ejus, scilicet fideles quicunque pro summa gloria, ut laudent eum in choro, in tympano, et psalterio, et exaltent in [Col. 1418B] salutem, et alligent reges et nobiles in manicis et compedibus, et faciant in eis judicium conscriptum. Hoc autem ideo dicit, ut magis invitet auditores ad haec omnia quae in psalmo admonuit. Hoc autem quod dixit exaltabit mansuetos, etc., sic aliter legitur. Exaltabit, inquam, ut superius expositum est, mansuetos, ducendo eos in salutem aeternae gloriae, in qua gloria exsultabunt sancti, id est ipsi mansueti, et laetabuntur in cubilibus suis, hoc ut superius exponitur. Ut autem in gloria exsultent, hic interim exsultationes Dei sint in gutture eorum. Alioquin enim in futuro in salutem non exaltarentur, hoc etiam et caetera quae sequuntur, ut superius exponuntur.



591 IN PSALMUM CL.

Psalmi centesimi quinquagesimi Titulus. Alleluia. Vox Prophetae adhortantis omnes fideles ad Dei laudem contuitu beatitudinis sanctorum in futuro [Col. 1418C] habendae, quam etiam per partes ponit, ut magis auditores ad hujusmodi laudem incitet.

Laudate Dominum Christum, et ore, et corde, et opere, o fideles, in sanctis ejus, id est in consideratione sanctorum ejus. Determinat autem secundum quem statum sanctorum adhortetur fideles ad Dei laudem, cum addit sic: Laudate, scilicet, eum in firmamento, id est in consideratione firmamenti virtutis ejus; ac si dicat: Laudate Dominum ea occasione, quia sanctos suos in futuro sic in virtute firmabit ut in eis nullus sit ulterius defectionis locus. Qui etsi hic sint fortes, et, ut ita dicam, spiritaliter virtuosi, ex carnis tamen debilitate locus in eis est deficiendi. Ostendit autem ad majorem Dei laudem plures esse virtutes, in quibus confirmabuntur, ne putaretur una sola esse, quia singulariter dixerat in firmamento virtutis ejus. Laudate, inquam, eum in firmamento virtutis, quae virtus quidem non erit simplex, sed plures. Ideoque laudate eum in virtutibus [Col. 1418D] ejus, id est in consideratione virtutum, in quibus sanctos in futuro confirmabit. Licet enim virtutum effectus tunc non exercebunt, ipsas tamen affectiones, quas virtutes dicimus, habebunt. Nam etsi non restet bene operandi, seu pro Christo patiendi locus, nihilominus tamen naturaliter patientia, sive charitas, habetitur. Et de caeteris virtutibus similiter erit, praeter spem et fidem quae evacuabuntur. Non solum autem laudetis in virtutibus, sed etiam laudate eum secundum multitudinem magnitudinis ejus, id est secundum respectum multiplicis magnitudinis, qua sanctos in futuro magnificabit, scilicet, sicut eos multum magnificabit, ita eum multum laudate. Exponit autem hanc magnitudinem per partes cum subjungit sic: Laudate eum in sono tubae, id est in consideratione soni tubae, scilicet, in consideratione victoriae, quam suis in futuro dabit, cum eis ulterius neque mors, neque diabolus, neque illicita suggestio [Col. 1419A] praevalere poterit. Quae per sonum tubae accipitur, eo quod, finito praelio et fugatis hostibus, victores soleant tuba canere.

Laudate etiam eum in psalterio et cithara, id est in consideratione glorificationis animae, quae psalterium dicitur, et corporis quod cithara appellatur. Anima quidem eo quod superior pars hominis est, per psalterium designatur, quod a superiori sonat. Per citharam vero, eo quod ab inferiori sonat, corpus quod in homine inferius est, exprimitur. Exponit quoque per partes corporis glorificationem, cum sic addit: Laudate eum in tympano, id est in consideratione tympani, scilicet in consideratione remotionis carnalium voluptatum, quae per tympanum denotatur, eo quod super indutum sit corio a carne separato, et ab omni humore superfluo exsiccato; ac si dicat: Ea consideratione eum laudate, quia corpus adeo purificabit ut ab eo omnis voluptas carnalis ad peccatum cedens removeatur. Non [Col. 1419B] solum autem in tympano, sed et in choro laudate eum, id est in consideratione chori, scilicet, in consideratione concordiae habendae cum angelis, quae per chorum exprimitur, eo quod chorum proprie dicimus conventum hominum concorditer canentium; ac si dicat: Corpus quod tam fragile quid est, et tam debile et gravissimae naturae, adeo glorificabit, immortale faciens et agilis naturae, ut accedat aliquatenus ad conformitatem angelicae naturae. Determinat autem per quid ad hoc dignitatis attingent, cum addit: Laudate eum in chordis, id est in consideratione chordarum, scilicet ea consideratione qua suos chordis faciet similes. Sicut enim intestina arietum cum 592 prius pinguia sint et grossa, et tunc ad nullum sonum utilia, separata a pinguedine exsiccantur, et ad gracilitatem perveniunt, et sic inde chordae fiunt, quae dulcem sonum reddunt, ita quoque sancti cum hic per nimiam afflictionem jejuniorum et vigiliarum graciles in [Col. 1419C] carne fiunt, et macri, per hoc in futuro ad hoc dignitatis attingent ut ad modum chordarum dulcissimum melos purae conscientiae et corporeae glorificationis reddant.

Non solummodo in chordis, sed et in organo laudate eum, id est in consideratione diversorum meritorum sanctorum, quae per organum recte intelliguntur. [Col. 1420A] Sicut enim in organo, quod musicum instrumentum est, plures sunt fistulae diversae, aliae majores et aliae minores, quae tamen concordem symphoniam emittunt, ita quoque sanctorum merita, licet diversa, alia enim majora et alia erunt minora, ad modum tamen symphoniae concordis et dulcissimae, Deo delectabilia erunt. Non solum autem in organo, sed insuper laudate eum in cymbalis, id est in consideratione cymbalorum, scilicet, in consideratione sanctorum, qui similes fient cymbalis in corporibus, id est sic nitidi in carne ad similitudinem cymbalorum, quae, cum sint ex electo aurichalco, nitidi coloris sunt. In cymbalis dico bene sonantibus, scilicet, qui sancti dulcem cantum recte conscientiae Deo proferent, et bonae devotionis, ad comparationem cymbalorum bene sonantium. Ostendit autem quod non mediocriter Deo cantabunt, cum addit: Laudate, inquam, eum in cymbalis jubilationis, id est in consideratione [Col. 1420B] sanctorum, qui Deo jubilo intensae affectionis sine fine cantabunt. Ut autem universaliter dicam, o fideles, omnis spiritus laudet Dominum, id est omne spiritale sit vobis materia laudandi Dominum, ac si dicat: Corpora et animae fidelium, quae ipse gloriosa faciet et spiritalia, sint vobis, o fideles, materia Deum laudandi. Corpora quidem sanctorum spiritus dicit, non quod in die judicii non sint futura corpora vere, sicut nunc sunt, sed quia quodammodo spiritibus in immortalitate et agilitate fient conformia. Unde Apostolus: »Seminatur corpus animale: surget corpus spirituale (I Cor. XV, 44).« Et paulo post: »Sed non prius quod spirituale est, sed quod animale est, deinde quod spiritale (Ibid., 40).« Vel sic: Quia invitaverat fideles ad laudem Domini, occasione corporeae glorificationis, adhortatur etiam eos ad eamdem laudem, occasione glorificationis spiritus, cum addit: Non solum, o fideles, laudetis Deum in [Col. 1420C] chordis et organo et cymbalis, sed etiam omnis spiritus sanctorum laudet Dominum, id est omnes animae sanctorum, quae usquequaque glorificabuntur in futuro, vobis, o fideles, materia sint laudandi Dominum. Cui sit honor et gloria in saeculorum saecula. Amen.


[Col. 1419] Finis tomi primi Operum B. Brunonis psalmorum Davidicorum explicationem continentis




Volume back matter





[Col. 1419]
ORDO RERUM QUAE IN HOC TOMO CONTINENTUR.


S. BRUNO ORDINIS CARTHUSIANORUM INSTITUTOR.
[Col. 1419C]
    S. BRUNONIS ACTA. 9
    COMMENTARIUS PRAEVIUS. 9
    § I.---Quae vitae seu acta edenda sint: diversa, e quibus haec aut confecta fuere, aut illustrabuntur, seu subsidia seu documenta, horumque unum ad actorum calcem etiam edendum ibid.
    § II.---Nobile sancti genus, patria, tempus natale. 23
    § III.---Qualis sanctus in pueritia fuerit, canonicus-ne S. Cuniberti, et qua aetate esset cum litteras discendi causa Gallias adiit, et an ibi Berengarium in philosophia magistrum habuerit. 34
    § IV.---Quo sanctus Turonis, Berengario relicto, sese contulerit, quid dum primum egerit, quandonam Remis docere incoeperit, et quas ibidem scientias tradiderit, muniaque obierit. 48
    § V.---Quales sanctus discipulos habuerit, qui hos bonis [Col. 1420C] moribus non minus quam litteris informarit, et quae tunc in eo animi dotes ac virtutes enituerint. 60
    § VI.---Nefandis Manassis archiepiscopi sui conatibus sese opponit: qui hac occasione multa passus sit, monachumque induere proposuerit. 65
    § VII.---Manasses Romae in concilio causam suam tuetur, suspensionisque sententiam, in se Augustoduni latam, a pontifice rescindi obtinet: quid tum praeterea egerit, et qui tandem Brunonem in pristinum honorem restituere jussus fuerit. 77
    § VIII.---Qui et quando sanctus in pristinum aut etiam meliorem statum Remis restitutus fuerit, et an post suum sub Manasse ex hac urbe discessum, aut etiam unquam alias Parisiis docuerit. 88
    § IX.---An a Guiberto de Novigento vera S. Brunonis in solitudinem secessus causa assignetur, et an ad hunc praeter emissum monachici habitus induendi votum ratione alia graviori Bruno indiguerit. 102
    § X.---An doctoris Parisiensis anastasis, qua Bruno [Col. 1421] fuerit conversus, saeculo praeterito, quod pro falsa haberetur, e Breviario Romano fuerit expuncta, et qui hanc vel tunc, vel ante arrodere primum incoeperint, et qui hisce contra sese opposuerint. 108
    § XI.---Scriptorum Carthusiensium saeculo XVI antiquiorum de doctoris Parisiensis, qui damnationem suam e feretro publice aperuerit, anastasi testimonia referuntur, et quid de adjunctis, huic post adjectis, censendum. 115
    § XII.---Testimonia scriptorum saeculo decimo sexto anteriorum, qui Carthusiensis ordinis non fuerunt, producuntur. 126
    § XIII.---An scriptoribus, qui pro doctoris Parisiensis anastasi hujusque adjunctis testati sunt, merito accenseri queat Theodoricus, abbas Trudonopolitanus. 132
    § XIV.---Caesarii Eisterbacensis testimonicum recensetur, et quid de hoc sit censendum statuitur 141
    § XV.---An quid contra anastasim, qua doctor se damnatum publice denuntiarit, ex silentio vel S. Brunonis, vel Guigonis, vel Guiberti de Novigento, confici possit 151
    § XVI.---Quid de ordinis Carthusiensis, uti id Launoius vocat, et Petri Venerabilis silentio censendum. 165
    § XVII.---Quid de aliorum, quos Launoius praeterea laudat, scriptorum antiquorum silentio statui debeat. 176
    XVIII.---XIX. Quid contra prodigiosam anastasim qua doctor Parisiensis sese damnatum publice e feretro denuntiarit, universale scriptorum omnium, qui integro primo et forte etiam secundo post rem gestam saeculo labente, floruerunt, silentium valeat, et an hoc stante certam illam aut etiam verosimilem possint efficere testimonia antiqua supra adducta. 192
    § XX.---An prodigium quo doctor sese damnatum publice astantibus denuntiarit, certum aut saltem verosimile, stante universali scriptorum ante dictorum silentio, reddere etiam non possit traditio. 201
    § XXI.---Alia quaedam facientia pro prodigio quo doctor Parisiensis sese damnatum adstanti multitudini publice e feretro denuntiarit, nationum monumenta afferuntur, et an ex his tandem illud verosimile utcunque non fiat, examinatur. 215
    § XXII.---Opinio, quae damnati prodigium intra privatas defuncti aedes coram paucis evenisse statuit, proponitur, et an velut inepta noviterque conficta repudianda non sit, examinatur. 224
    § XXIII.---Quam fidem mereatur opinio quae doctoris damnati anastasim in privatis hujus aedibus coram paucis accidisse statuit, et quid tandem de hac etiam ita considerata censendum. 236
    § XXIV.---Remisne an Parisiis sanctus in solitudinem secesserit, quandonam id fecerit, et an tunc recta Carthusiae eremum adierit. 243
    § XXV.---Sancti ad Hugonem Gratianopolitanum episcopum accessus, quales ejus fuerint socii, et an tunc sacerdotio initiatus exstiterit. 256
    § XXVI.---Sanctus Carthusiae eremum ingreditur: quandonam id acciderit. 269
    § XXVII.---Quid sanctus ejusque socii, Carthusiam jam ingressi, egerint, et quem vivendi modum tenuerint. 287
    § XXVIII.---An sanctus novam regulam scripserit, et an ad ullam ex ante scriptis ac nominatim Benedictinam observandam se suosque discipulos astrinxerit. 296
    § XXIX.---An Victor III papa Carthusiensem ordinem approbarit, et qui sanctus Hugonem Gratianopolitanum episcopum sui reverentem habuerit, Carthusiaeque eremum sibi donari impetrarit. 303
    § XXX.---Sanctus, a summo pontifice arcessitus, Carthusiam, rite ordinatam, incolarumque numero auctam, deserere cogitur: quandonam id, et quanto discipulorum Brunonis luctu factum. 309
    § XXXI.---Sanctus Romam ad Urbanum papam venit, discipulis ut Carthusiam repetant suadet, litteras his ad Siguinum abbatem impetrat, archiepiscopatum Rhegiensem recusat, et ut sibi a curia in eremum iterum secedere liceat ab Urbano obtinet. 320
    § XXXII.---An Sanctus a Rogerio Calabriae comite, venationem exercente, in Calabriae specu, in quo se cum sociis abdiderat, fuerit repertus; quo, relicta Pontificia curia, primum concesserit, et cur tunc Carthusiam non repetierit. 329
    § XXXIII.---Sanctus Turritana Calabriae eremo a comite Rogerio donatur, eique deinde a Mesimerio, Squillacensi episcopo, ac post ab Urbano II papa donatio haec confirmatur. 338
    § XXXIV.---Quid, post factam a Rogerio comite eremi Calabrinae donationem, sanctus egerit, qui hanc deinde Rogerius dux confirmarit, terminisque Rogerius comes circumscripserit. 350
    [Col. 1422] § XXXV.---Sanctus constructam in eremo Calabrina ecclesiam magno apparatu consecrari curat, et magis ac magis comitem Rogerium benevolum erga se experitur. 357
    § XXXVI.---An concilio Placentino, in quo Praefationem de beata Maria Virgine composuerit, Sanctus interfuerit, et cur si ita sit, eo celebrato, ad Majorem Carthusiam non redierit. 365
    § XXXVII.---Gravissimam, absente sancto, religiosi Carthusiae Majoris incolae tentationem patiuntur; natum comiti Rogerio filium sanctus baptizat, novoque ab illo beneficio afficitur. 372
    § XXXVIII.---Mortuo Theodoro Mesimerio, Graeco Squillacensi episcopo, Joannes de Nicephoro Latinus ut substituatur sanctus suadet, et ab hoc deinde privilegium amplissimum quod a pontifice confirmari curat, Turritanae eremo, novo jam in hac constructo S. Stephani monasterio, impetrat. 380
    § XXXIX.---Sanctus comitem Rogerium praesentissimo periculo per visionem qua hujus illum monet, in obsidione Capuana liberat, novumque hac occasione quo plurima ei bona Rogerius confert, diploma obtinet. 389
    § XL.---Quo tempore Rogerius comes Capuam obsederit, et an eodem anno, quo id accidit, diploma quod, civitate hac subacta, Brunoni hic princeps contulit, datum fuerit.
    § XLI.---Ducem etiam Rogerium benevolum in se iterum sanctus experitur; visitur a Landuino Carthusiae Majoris priore, perque hunc, quem aegre a se dimittit, ad Carthusiae fratres litteras scribit. Hae una cum litteris, ad Radulphum Viridem scriptis, hic producuntur. 413
    § XLII.---Sanctus commentarios in Psalmos et in S. Pauli Epistolas, qui nomine ejus circumferuntur, re etiam vera adornavit; quandonam id et qua methodo fecerit, et quaenam praeterea lucubrationes certo ei debeant attribui. 425
    § XLIII.---An opera, a jam memoratis diversa, quae sancti nomine edita sunt, vere eum habeant auctorem. 431
    § XLIV.---Benevolum iterum erga se sanctus comitem Rogerium decretorio morbo jam decumbentem experitur, huncque vita functum haud dudum post sequitur, confirmatis ei antea a Paschali papa donationibus omnibus privilegiisque quae vel a comite Rogerio vel ab aliis acceperat. 439
    § XLV.---Qua in eremi Turritanae ecclesiae sanctus fuerit sepultus, et quid de miraculis sepulturam ejus secutis, aliisque nonnullis ad eum utcunque spectantibus, ac tempus quo in sanctorum, seu potius beatorum, album relatum fuit, praegressis, sit censendum. 449
    § XLVI.---Leo X papa ordini Carthusiensi Turritanum in Calabria Sancti Stephani monasterium jubet restitui, cultumque sancti ecclesiasticum permittit. 461
    § XLVII.---An Leo X papa Brunonem etiam canonizarit, et quaenam, ad gloriam sancti posthumam facientia, concessam ab hoc pontifice cultum ei deferendi facultatem, proxime sint secuta 470
    VITA S. BRUNONIS ANTIQUIOR. 481
    CAPUT UNICUM.---Occasio conversionis S. Brunonis; solitudinem petere statuit, alios in idem propositum attrahit, Gratianopolim pergit, in Carthusiae eremum secedit, ad pontificem, ex hoc evocatus, se confert, solitudinem repetendi facultatem ab eo impetrat; in Turritanam Calabriae eremum se abdit, ibique moritur. ibid.
    VITA ALTERA. 491
    Prologus. ibid.
    CAP. I.---Occasione defuncti, qui sese damnatum, inter solemnes exsequias e feretro proclamat, in solitudinem secedere Bruno statuit, alios in idem propositum attrahit, iterque cum his ad Hugonem, Gratianopolitanum episcopum, suscipit. 492
    CAP. II.---Bruno una cum sociis suis ad Hugonem, Gratianopolitanum episcopum, venit, Carthusiae eremum ab eo obtinet, austere admodum in hac vivit, ac post sexennium circiter a pontifice evocatur, vocantique obtemperare statuit. 504
    CAP. III.---Sanctus e Carthusia Romam se confert, secutis huc discipulis, ut Carthusiam repetant, suadet, ipseque in Calabriae, obtenta a pontifice secedendi facultate, recusatoque Rhegiensi archiepiscopatu, deserta sese abdit, benevolum ibi erga se comitem Rogerium habet, novas ecclesias condit, sanctissimeque vivit ac moritur. 513
    VITA TERTIA. 525
    CAP. I.---Defunctus sese damnatum e feretro publice proclamat; spectaculi hujus occasione in solitudinem ad poenitentiam agendam secedere sanctus statuit, cum aliquot aliis, quos ad idem faciendum movit; ad Hugonem, Gratianopolitanum episcopum, iter arripit, benigneque ab hoc excipitur. 526
    [Col. 1423] CAP. II.---Carthusiae eremum sanctus ingreditur, ex hac, in qua sanctissime vivit, ab Urbano II papa evocatur, discipulis eum Romam consecutis, ut Carthusiam repetant suadet, Rhegiensem archiepiscopatum recusat, ac deinde a pontifice repetendae solitudinis facultatem impetrat. 535
    CAP. III.---In Turritana eremo a comite Rogerio invenitur, praesentissimo periculo hunc liberat, duo ibi ejusdem liberalitate monasteria exstruit, in horum altero ad mortem usque sanctissime vivit, post obitum miraculis claret, tandemque, pontifice permittente, a Carthusianis coelitum honoribus afficitur. 544
    EPISTOLA ENCYCLICA. Qua S. Brunonis obitum quaqua versum nuntiarunt ejus in Turritana eremo discipuli, solitaque pro illius anima suffragia postularunt. 553
    TITULI FUNEBRES, seu diversae ad epistolam praecedentem responsoriae. 555
    SECTIO I.---Titulus fratrum montis Amati. ibid.---Fratrum Fisciclensis coenobii, ibid.---Rangerii Brunonis discipuli, 556.---S. Frigiani Lucensis ecclesiae, 557.---Ecclesiae Placentinae, ibid.---Monasterii Sancti Sepulcri, ibid.---Ecclesiae S. Martini de Petra, ibid.---Clusini coenobii, ibid.---Segusiensis ecclesiae, 558.---Praepositurae Ulciensis, ibid.---Ecclesiae Gratianopolitanae, 559.---Eremi Carthusiae prope Gratianopolim, ibid. Fratrum Casae-Dei subtus Curnillionem prope Gratianopolim, ibid.---Fratrum S. Ruffi in Costa S. Andreae, 560.---Athanacensis coenobii Lugduni, ibid.---Majoris ecclesiae Lugdunensis, ibid.---S. Mariae Blesensis, ibid.---S. Petri Cluniacensis coenobii, 561.---S. Romani de ecclesia Lugdunensi archidiaconi, ibid.---S. Vincentii Cabillonensis ecclesiae, ibid.---S. Mariae Belvensis ecclesiae, ibid.---S. Antonii Conteiensis, ibid.---Ejusdem, 562.---S. Petri Carnotensis, ibid.---S. Dionysii prope Parisios. ibid.---S. Germani Parisiensis ep., 563.---S. Maglorii Parisiensis, ibid.---S. Petri Fossatensis, ibid.---S. Crucis sanctique Faronis Meldensis, 564.---S. Petri Casiacensis coenobii, ibid.
    SECTIO II.---Titulus ecclesiae S. Mariae Carnotensis, ibid.---Versus scholares, 564.---S. Margaritae coenobii, 565.---S. Mariae Novi Monasterii, ibid.---S. Benigni Divionensis, 566.---S. Stephani Divionensis, ibid.---S. Petri Besuensis, ibid.---S. Mariae Castellionensis, ibid.---Lingonensis ecclesiae episcopi, ibid.---S. Mariae Malismensis, 567.---S. Michaelis Tornodrensis coenobii, ibid.---S. Germani Antissiodorensis, ibid.---S. Stephani Antissiodorensis, ibid.---S. Mariae et S. Joannis Reomensis coenobii, 568.---Lamberti abbatis Pultariensis, ibid.---S. Petri Aremarensis coenobii, ibid.---S. Petri Trecorum, ibid.---S. Petri insulae Germanicae, 569.---S. Stephani Catalmiensis ecclesiae, ibid.---S. Petri coenobii de Monte, ibid.---S. Basali, ibid.---S. Mariae Remensis metropolis, ibid.---Alius ejusdem ecclesiae, 570.---Item alius ejusdem, ibid.---Adhuc alius ejusdem, 571.---Adhuc alius ejusdem, ibid.---SS. Martyrum Sergii et Bacchi Andegavensis, ibid.---S. Petri coenobii puellarum, ibid.---Ecclesiae SS. Trinitatis, 572.---S. Dionysii Remensis, ibid.---S. Remigii Francorum apostoli, ibid.---S. Nicasii Remorum archiepiscopi, ibid.---SS. Martyrum Timothei et Apollinaris, ibid.---S. Bartholomaei apostoli in monte Or, 573.
    SECTIO III.---Titulus S. Mariae Laudunensis, ibid.---Alius ejusdem, 574.---Monialium S. Joannis Baptistae, ibid.---S. Nicolai de Saltu Vedocii, ibid.---B. Mariae Noniandi, ibid.---Alius ejusdem, ibid.---Ecclesiae Suessionensis, 575.---SS. Medardi et Sebastiani Suessione, ibid.---S. Mariae Blesensis, 576.---Alius ejusdem, ibid.---S. Krileffi Blesensis, ibid.---S. Mariae Bernaci, ibid.---S. Crucis Aurelianensis, ibid.---Abbatis S. Joannis Suessionnensis coenobii, ibid.---S. Symphoriani martyris Belvacensis, 577.---S. Quintini Belvacensis, ibid.---S. Luciani Belgavorum apostoli, 578.---S. Fusciani de Sylva, ibid.---S. Petri Corbeiae, ibid.---S. Quintini Vermandensis, ibid.---S. Petri Lehunensis ecclesiae, 579.---S. Fursei Peronae, ibid.---B. Mariae Alrenensis ecclesiae, ibid.---S. Petri Ducurtensis ecclesiae, ibid.---S. Salvatoris Aquiciensis coenobii ibid.---Coenobii Marcemensis, [Col. 1424] 580.---S. Amandi Elnonensis ecclesiae, ibid.---S. Petri Islensis ecclesiae, ibid.---S. Mariae Mecinencis ecclesiae, ibid.---S. Mariae Formosellensis ecclesiae, 581.---S. Donationi Brugensis ecclesiae, ibid.---S. Nicolai Meltensis ecclesiae, ibid.
    SECTIO IV.---Titulus S. Petri Pictavis, ibid.---Beatae Mariae Pictavis, 582.---S. Hilarii Pictavis, ibid.---Alius ejusdem, ibid.---S. Radegundis Pictavis, ibid.---B. Mariae ac S. Cypriani martyris, 583.---S. Joannis evangelistae Pictavis, ibid.---S. Petri Virsionensis coenobii, ibid.---S. Martini pleni pedis, ibid.---S. Maximini Miciacensis coenobii, ibid.---Alius ejusdem, 584.---S. Mariae Parisiorum, ibid.---S. Petri Resbucensis, ibid.---S. Petri Latunacensis, ibid.---S. Petri Neocastrensis, 585.---S. Trinitatis Falesiae, ibid.---S. Gervasii ejusdem loci, 586.---S. Mariae Tornacensis, ibid.---S. Petri Blandinensis coenobii, ibid.---S. Leodegarii martyris, ibid.---S. Bavonis in Gandavo, ibid.---S. Mariae Connatrensis in Anglia, 587.---S. Audomari episcopi, ibid.---S Pauli apost. Lundoniensis, ibid.---S. Petri Cassellensis ecclesiae, ibid.---S. Mariae Atrebatensis sedis, ibid.---Aliae ejusdem, 588.---S. Vedasti Nobiliaci coenobii scholae, ibid.---Alius ejusdem, 589.
    SECTIO V.---Titulus S. Mariae Morlivensis ecclesiae, 589.---SS. Petri et Augustini Anglorum apostoli, ibid.---SS. Edmundi regis martyris, ibid.---Alius ejusdem, ibid.---S. Mariae Spalingae ecclesiae S. Nicolai Andegavensis, ibid.---S. Mariae ecclesiae Lincolniensis, 590.---S. Mariae Eboracensis, 591.---Alius ejusdem, ibid.---S. Petri Eboracensis Angliae metropolis, ibid.---Alius ejusdem, ibid.---S. Joannis archiepiscopi Beverlacensis ecclesiae, 592.---Ricardi, ibid.---Alberti, ibid.---Turstani, ibid.---Richardi, ibid.---S. Petri Castrensis ecclesiae, 593.---Alius ejusdem, ibid.---S. Mariae et S. Adelmi Malmesbenensis ecclesiae, 593.---S. Mariae Rothomagensis ecclesiae, 594.---S. Trinitatis Rothomagi, ibid.---S. Leodegarii, ibid.---S. Mariae Potileviensis, 595.
    SECTIO VI.---Titulus S. Mariae Bajocensis ecclesiae, 595.---Versus scholares ejusdem urbis, 596.---S. Georgii ejusdem urbis, ibid.---S. Stephani, ibid.---S. Vigoris Cerasiaci coenobii, ibid.---S. Mariae Constantiensis ecclesiae, 597.---Versus scholares ejusdem, ibid.---S. Michaelis de Periculo Maris, ibid.---S. Petri Casalis, 598.---S. Mariae Louleii coenobii, ibid.---S. Juliani Cenomanensis, ibid.---Alius ejusdem, ibid.---Alius item ejusdem, ibid.---Alius adhuc ejusdem, 599.---S. Vincentii Cenomanensis, ibid.---B. Juliani de Prato, ibid.---S. Mauricii sedis Andegavensis, ibid.---S. Florentii Glamnensis coenobii, 600.---S. Nicolai ejusdem urbis, ibid.---S. Mariae Dolensis coenobii, 601.---S. Michaelis eremi, ibid.---S. Mariae Lucionensis, 602.---S. Petri apostoli Maliacensis, ibid.---S. Vincentii coenobii Noliensis, ibid.---Schola ejusdem, 603.---Alius ejusdem, ibid.---S. Pauli apostoli Cormaricensis, ibid.---S. Salvatoris mundi sanctique Gildasii conf. Dolensis, 604.---S. Mariae Tropeiensis ecclesiae, 605.
    APPENDIX seu Supplementum ad gloriam sancti posthumam. 605
    § I.---Veneratio sancto beatis jam ascripto atque ad ecclesiam S. Stephani translato, in Calabria exhibita frequentiaque ad ejus invocationem miracula patrata, quorum aliquot, annum 1600 praegressa, recensentur, ibid.
    § II.---Aliquot miracula saeculo XVII, ante annum tamen hujus XXIV patrata, recensentur, et qui tandem sancti cultus ad universam Ecclesiam extensus, festumque ejus tunc Coloniae Agrippinae celebratum fuerit, exponitur. 615
    § III.---Fueritne sanctus anno 1623 a Gregorio XV, an serius duntaxat a Clemente X canonizatus, examinatur, reliquaque, quae ad gloriam ejus posthumam faciunt, magisque videntur notatu digna, in medium proferuntur. 624

OPERUM TOMUS SEU PARS I.
    EXPOSITIO IN PSALMOS. 637




[Col. 1423] FINIS TOMI CENTESIMI QUINQUAGESIMI SECUNDI.

