
PATROLOGIAE TOMUS CLXXuI.

HUGO DE S. uICTORE

TOMUS SECUNDUS


EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE. 1854


uolume front matter




Series title page


PATROLOGIAE CURSUS COMPLETUS

SIuE BIBLIOTHECA UNIuERSALIS, INTEGRA, UNIFORMIS, COMMODA, eCONOMICA, OMNIUM SS. PATRUM, DOCTORUM SCRIPTORUMQUE ECCLESIASTICORUM QUI AB AEuO APOSTOLICO AD INNOCENTII III TEMPORA FLORUERUNT; RECUSIO CHRONOLOGICA OMNIUM QUAE EXSTITERE MONUMENTORUM CATHOLICAE TRADITIONIS PER DUODECIM PRIORA ECCLESIAE SAECULA, IUXTA EDITIONES ACCURATISSIMAS, INTER SE CUMQUE NONNULLIS CODICIBUS MANUSCRIPTIS COLLATAS, PERQUAM DILIGENTER CASTIGATA; DISSERTATIONIBUS, COMMENTARIIS LECTIONIBUSQUE uARIANTIBUS CONTINENTER ILLUSTRATA; OMNIBUS OPERIBUS POST AMPLISSIMAS EDITIONES QUAE TRIBUS NOuISSIMIS SAECULIS DEBENTUR ABSOLUTAS DETECTIS, AUCTA; INDICIBUS PARTICULARIBUS ANALYTICIS, SINGULOS SIuE TOMOS, SIuE AUCTORES ALICUIUS MOMENTI SUBSEQUENTIBUS, DONATA; CAPITULIS INTRA IPSUM TEXTUM RITE DISPOSITIS, NECNON ET TITULIS SINGULARUM PAGINARUM MARGINEM SUPERIOREM DISTINGUENTIBUS SUBIECTAMQUE MATERIAM SIGNIFICANTIBUS, ADORNATA; OPERIBUS CUM DUBIIS TUM APOCRYPHIS, ALIQUA uERO AUCTORITATE IN ORDINE AD TRADITIONEM ECCLESIASTICAM POLLENTIBUS, AMPLIFICATA; DUOBUS INDICIBUS GENERALIBUS LOCUPLETATA: ALTERO SCILICET RERUM, QUO CONSULTO, QUIDQUID UNUSQUISQUE PATRUM IN QUODLIBET THEMA SCRIPSERIT UNO INTUITU CONSPICIATUR; ALTERO SCRIPTURAE SACRAE, EX QUO LECTORI COMPERIRE SIT OBuIUM QUINAM PATRES ET IN QUIBUS OPERUM SUORUM LOCIS SINGULOS SINGULORUM LIBRORUM SCRIPTURAE TEXTUS COMMENTATI SINT. EDITIO ACCURATISSIMA, CAETERISQUE OMNIBUS FACILE ANTEPONENDA, SI PERPENDANTUR: CHARACTERUM NITIDITAS, CHARTAE QUALITAS, INTEGRITAS TEXTUS, PERFECTIO CORRECTIONIS, OPERUM RECUSORUM TUM uARIETAS TUM NUMERUS, FORMA uOLUMINUM PERQUAM COMMODA SIBIQUE IN TOTO OPERIS DECURSU CONSTANTER SIMILIS, RETII EXIGUITAS, PRAESERTIMQUE ISTA COLLECTIO, UNA, METHODICA ET CHRONOLOGICA, SEXCENTORUM FRAGMENTORUM OPUSCULORUMQUE HACTENUS HIC ILLIC SPARSORUM, PRIMUM AUTEM IN NOSTRA BIBLIOTHECA, EX OPERIBUS AD OMNES AETATES, LOCOS, LINGUAS FORMASQUE PERTINENTIBUS, COADUNATORUM.

SERIES SECUNDA,

IN QUA PRODEUNT PATRES, DOCTORES SCRIPTORESQUE ECCLESIAE LATINAE A GREGORIO MAGNO AD INNOCENTIUM III. ACCURANTE I.-P. MIGNE, BIBLIOTHECAE CLERI UNIuERSAE, SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE. PATROLOGIA BINA EDITIONE TYPIS MANDATA EST, ALIA NEMPE LATINA, ALIA GRAECO-LATINA.---uENEUNT MILLE FRANCIS DUCENTA uOLUMINA EDITIONIS LATINAE; OCTINGENTIS ET MILLE TRECENTA GRAECO-LATINAE.---MERE LATINA UNIuERSOS AUCTORES TUM OCCIDENTALES, TUM ORIENTALES EQUIDEM AMPLECTITUR; HI AUTEM, IN EA, SOLA uERSIONE LATINA DONANTUR.

PATROLOGIAE TOMUS CLXXuI.


HUGO DE S. uICTORE



EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE. 1854


uolume title page
SAECULUM XII

HUGONIS DE S. uICTORE

CANONICI REGULARIS S. uICTORIS PARISIENSIS TUM PIETATE, TUM DOCTRINA INSIGNIS

OPERA OMNIA

TRIBUS TOMIS DIGESTA EX MANUSCRIPTIS EIUSDEM OPERIBUS QUAE IN BIBLIOTHECA uICTORINA SERuANTUR ACCURATE CASTIGATA ET EMENDATA, CUM uITA IPSIUS ANTEHAC NUSQUAM EDITA STUDIO ET INDUSTRIA CANONICORUM REGULARIUM REGALIS ABBATIAE S. uICTORIS PARISIENSIS  EDITIO NOuA SPURIIS ET ALIENIS IN APPENDICEM AMANDATIS, ORDINE POTIORI DONATA, PRAEFATIONIBUS AMPLISSIMIS uARIISQUE OPUSCULI AUCTA ET ILLUSTRATA ACCURANTE I.-P. MIGNE BIBLIOTHECAE CLERI UNIuERSAE SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE

TOMUS SECUNDUS
uENEUNT 3 uOLUMINA 21 FRANCIS GALLICIS

EXCUDEBATUR ET uENIT APUD I.-P. MIGNE EDITOREM IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM SEU PETIT-MONTROUGE 1854


ELENCHUS AUCTORUM ET OPERUM QUI IN HOC TOMO CLXXuI CONTINENTUR


HUGO DE S. uICTORE.
OPERUM PARS II.---DOGMATICA. 	Col. 9
Institutiones in Decalogum legis Dominice. 	9
De sacramentis legis naturalis et scripte. 	17
Summa sententiarum. 	41
De sacramentis Christiane fidei 	173
De arca Ne morali. 	618
De arca Ne mystica. 	681
De uanitate mundi. 	701
Eruditionis didascalice libri uII. 	741
De potestate et uoluntate Dei. 	839
De Iu uoluntatibus in Christo. 	841
De sapientia anime Christi. 	845
De B. Marie uirginitate. 	857
De modo dicendi et meditandi. 	875
OPERUM PARS III.---OPUSCULA MYSTICA. 	881
Expositio in Regulam S. Augustini 	881
De institutione nouitiorum, 	925
De arrha anime. 	951
De laude caritatis. 	969
De modo orandi. 	977
De amore Sponsi ad Sponsam. 	987
De meditando. 	993
De fructibus carnis et spiritus. 	997
OPERUM PARS Iu.---EPISTOLAE 	1011
Appendix ad Hugonis Opera dogmatica. 	1017





Main uolume text




HUGONIS DE S. uICTORE CANONICI REGULARIS S. uICTORIS PARISIENSIS OPERUM PARS SECUNDA.---DOGMATICA





INSTITUTIONES IN DECALOGUM LEGIS DOMINICAE *



Quarum hec sunt capita:

CAP. I. De tribus preceptis prioris tabule.---CAP. II. De septem preceptis posterioris tabule.---CAP. III. De ordine preceptorum Dei.---CAP. Iu. De substantia dilectionis, et de caritate ordinata.



CAP. I.---De tribus preceptis prioris tabule.


Audi, Isrel: Deus tuus, Deus unus est, ipsum adorabis, et ei soli seruies . Non hoc totum de precepto est quod dicitur, quia ante preceptum per admonitionem ad obedientiam auditoris animus preparatur. Audi, Isrel. Hic nota obedientiam. Deus tuus, hic nota gratiam. Deus unus est, hic doctrinam; quasi diceretur: Obedientiam exhibe, gratiam intellige, ueritatem agnosce. Quod audis, hoc est obedientia, quam exigeris. Quod Deus tuus, est gratia preuenientis. Quod Deus unus, ueritas qua illuminaris et perficeris. Deum tuum audi, qui tibi misericordiam iam exhibuit, et necdum tamen a te seruitium accepit, ut scias ab ipso esse utrumque, scilicet, et quod a te exigit opus uirtutis, et quod  tibi promittit premium retributionis. Audi, Isrel, id est, ausculta, acquiesce. Omnis enim uirtus ab obedientia incipit, quemadmodum omne uitium ab inobedientia procedit. Frustra namque uel inobedienti gratia, uel contumaci doctrina, uel non intelligenti preceptum daretur. Idcirco primum audi, Isrel, ut sis obediens, Deus tuus, ut deuotus existas, Deus unus est, ut ueritatem agnoscas. Deinde sequitur preceptum: Ipsum adorabis, hoc pertinet ad fidem. Et ei soli seruies, hoc pertinet ad operationem. Fides enim operans ex dilectione perfectum facit, quia nec opus sine fide, nec fides cui tempus suppetit, accepta est sine opere. Propterea adora recte credendo, serui bene operando. Queri autem potest, si id quod dixit, ei soli, ad utrumque referendum  est, ut dicatur, Ipsum solum adorabis et ei soli seruies? Sed hoc quomodo stare poterit, quia sepe in ueteri Testamento sanctos uiros non solum  angelos adorasse, sed etiam homines legimus, nec tamen propterea alicubi reprehensos inuenimus? Et in Nouo Apostolus quidem etiam fideles ad seruiendum superioribus et prelatis, summopere exhortatur. Sciendum ergo est quod alio modo homines adorantur, et alio modo Deus adorari precipitur: usu namque ueteri superiores quiuis ab inferioribus adorari dicebantur, quando eis siue in curuatione genuum, siue capitis inclinatione ab his reuerentia exhibebatur. Deum autem adorare est ei totam mentem per humilitatem ac deuotionem substernere, et ipsum principium ac finem omnis boni credere. Quod ei soli nos debere nemo est sane mentis qui ambigat. Unde ipse quoque per prophetam de se testatur, dicens: Gloriam meam alteri non dabo:  et laudem meam sculptilibus . De seruitute uero idipsum competenter intelligi potest, quia nimirum omnis ille rectissime soli Deo seruire dicitur, qui et secundum Deum homini superiori humiliter se subiicit, et ubi causa Dei impugnatur fidenter contradicit, qui cauet sollicite ne in sua seruitute, uel pro timore hominis contra Deum quid faciat, uel terrene retributionis lucrum in intentione celesti premio anteponat. Sed in Greco manifestior sententia expressa est. Greca namque locutio diuinam seruitutem ab humana proprio uocabulo distinguit quod Latinitas non habet: ibi enim Dei seruitus latria, et humana dulia uocatur. Et ob hoc idololatre appellati sunt, qui eam seruitutem quam Deo debuerunt, idolis exhibebant. Sed Latina lingua utramque  sub eodem nomine seruitutem comprehendit, et propterea obscurior significatio facta est, cum dicitur: Ei soli seruies, quod in Greco ambiguum non  est. Sed cum hoc preceptum ad Patrem pertineat, quare dictum est: Ei soli seruies, quasi etiam Filio et Spiritui sancto seruiendum non sit? uerum, quod dictum est, soli, non excludit communionem Filii et Spiritus sancti: sed quidquid Deus non est. Pater autem, et Filius, et Spiritus sanctus unus Deus est, et ipse solus adorandus est, eique soli, et non alteri seruiendum est, ea uidelicet seruitute, que ei soli debita est. Nam et in Euangelio cum dicitur: Nemo nouit Patrem, nisi Filius , etc., non utique Spiritus sanctus a Patris cognitione excluditur, cum ipse etiam profunda Dei, teste Apostolo , scrutetur. Sed est eiusmodi loquendi genus, ut dicatur, nemo nisi ille uidelicet qui non, hoc est quod ille.

 His pro breuitate transcursis, ad sequens mandatum discutiendum transeamus, quod tale est: Ne assumas nomen Dei tui in uanum . Hoc ad simplicem littere sensum taliter intelligi debet, ut nomen Dei homo in uanum non assumat, id est, uel ad mendacium confirmandum, uel ad idolum uenerandum, scilicet, ut neque idola nomine diuino honoret, neque falsitati nomen Dei associet. Mystice autem nomen Dei in uanum assumere, est Filium Dei uisibilem per humanitatem factum creaturam existimare. In uanum quippe nomen Dei assumit, qui Filium Dei eternum ex tempore cepisse credit. Nomen siquidem Patris Filius dicitur, quia in Filio, et per Filium Pater inuisibilis manifestatur, non solum quando per ipsum mundus factus est, uerum  etiam quando per ipsum homo est redemptus. Sane qui Filium Dei hominem factum confitentur, nequaquam in uanum nomen Dei assumunt, quia quem credunt hominem per id quod assumpsit ex tempore, Deum uerum agnoscunt per id quod fuit ex eternitate. Potest adhuc aliter intelligi, quod dictum est: Ne assumas nomen Dei tui in uanum. In uanum namque nomen Dei assumunt, qui Filium Dei ad se missum, et pro sua salute incarnatum contemnunt. Quid est ergo dicere: Ne assumas nomen Dei tui in uanum, nisi, Sicut ueneraris, et adoras eum propter hoc, quod ab eo factus es; sic adora eum. et uenerare propter hoc, quod ab eo es redemptus, qui non minus tibi contulit cum redemit, quam cum creauit? Ad eumdem spectat sensum,  quod ipse Filius in Euangelio discipulis, et per discipulos omnibus in se credentibus dicit: Creditis in Deum, et in me credite : modesta quidem  insinuatione nos admonens, ut intelligamus eum non solum adorandum a nobis in sua diuinitate qua condidit, sed in humanitate etiam qua redemit.

Tertium preceptum est: Obserua diem Sabbati . Quatuor Sabbata commemorare uidetur Scriptura. Primum illud, in quo Deus perfectis operibus suis requieuisse dicitur. Secundum illud quod filiis Isrel carnaliter custodiendum mandatur. Tertium illud, quod populo Dei spiritualiter seruandum precipitur. Quartum illud, quod in repromissione  Sabbatum pro Sabbato suis Deus dilectoribus pollicetur. Duo igitur sunt Sabbata exterius, unum Dei et unum hominis: et duo interius, unum Dei et unum hominis. Sabbatum Dei illud, quo exterius ab opere cessasse dicitur, sacramentum est illius interioris sabbati eius in quo ipsius eterna immortalitas, immortalisque eternitas perpetua et inconcussa beatitudine perfruens nullo unquam labore fatigatur. Sabbatum hominis, quod ei exterius uisibiliter seruandum precipitur, sacramentum est interioris Sabbati, ubi mens sancta per bonam conscientiam a seruitute peccati quiescens in gaudio Spiritus sancti iucundatur. Hoc Sabbatum quisquis in presenti uita ita seruauerit, ut nullis consentiat malis, perueniet in futura uita ad illud internum et eternum  Dei Sabbatum, ubi nulla sentiet mala, sicut dictum est: Et erit Sabbatum pro Sabbato, mensis pro mense. Istud itaque preceptum specialiter ad Spiritus sancti personam referri uidetur, cum dicitur: Obserua Sabbatum, ut uidelicet in presenti suscipiamus eum et custodiamus intra nos in gaudium bone conscientie, quatenus eum in futuro suscipere et possidere mereamur in gaudium uite eterne. Hec igitur sunt tria precepta prime tabule, in quibus precipue Dei dilectio commendatur, et tota Trinitas unus Deus equaliter adoranda et colenda precipitur.



CAP. II.---De septem mandatis secunde tabule.

Septem alia secunda tabula continebat, que hominem ad dilectionem proximi instruunt. Et propterea  septenario distinguuntur: quia in presenti uita tantum que septem diebus uoluitur, nostra caritas pietatis operibus exercetur erga proximum; postea, consummatis operibus et finitis laboribus, per contemptationem pariter cum proximo beatificanda est in Deum. Amor ergo proximi et temporalis est, quantum pertinet ad exhibitionem operis; et eternus, quantum pertinet ad effectum dilectionis. Primum preceptum secunde tabule ad patrem pertinet hominem, sicut primum prime ad Patrem Deum, utrobique paternitas preponitur, utrobique principii dignitate honoratur, quia secundum quemdam modum sic habemus principium nascendi per generationem a patre homine, sicut principium existendi  per conditionem accepimus a Deo Patre. Et paternitas hominis sacramentum est et imago diuine paternitatis. Ut discat cor humanum in eo principio quod uidet, quid debeat illi principio a quo est et quod non uidet. Sic ergo dictum est: Honora patrem tuum et matrem tuam, ut bene sit tibi, et sis longeuus super terram . Sicut superius dictum est in primo precepto prime tabule, ita et hic non totum ad preceptionem pertinet quod positum est. Sed ibi quod preter preceptum erat, premissum est, hic subiunctum est: Audi, Isrel, Deus tuus, Deus unus, hoc totum ante preceptum premittitur, ipsum preceptum postea subinfertur: Ipsum adorabis, et ei soli seruies. Hic preceptum precedit, honora patrem tuum et matrem tuam,  deinde subiungitur, ut bene sit tibi, et sis longeuus super terram. Quid est ergo quod ibi ante preceptum causa precepti subinfertur, nisi quia Deus diligendus est propter seipsum, et homo propter Deum? Nam et amor parentum si ad solam carnem respicit, spirituale premium non acquirit. Ex Deo igitur prius in nobis est propter quod postea diligendus est a nobis, quia eius gratia nostra dilectio preuenitur, et nostra dilectio per eius gratiam excitata subsequitur. In patribus autem carnis nostre, si ad id solum beneficium nostra dilectio tenditur, quo carnaliter ab illis nostrum meritum preuenitur, quia ultra carnis affectum et supra carnis intuitum non proficit, ad perfectionem premii spiritualis non pertingit. Ergo propter uitam eternitatis diligendus est  auctor uite temporalis, ut scilicet non ob hoc diligatur quia hanc ab illo, imo per illum uitam accepimus, sed quia per illum uitam intraturi sumus. Bene ergo cum dictum esset: Honora patrem tuum, subiuncta est causa, ut bene sit tibi, et sis longeuus super terram, scilicet uiuentium, quia hoc diligere debemus in auctore uite huius, quod ab illo per hanc uitam ad uitam futuram initiati sumus. Et pulchre honoranti principium suum longeuitas promittitur, quia Deo per dilectionem adherere, eternitatem promeretur. Sane quantum spectat ad sensum littere, duobus modis parentes nostros honorare debemus, et obediendo eis uidelicet in omnibus, his exceptis in quibus Dei Patris dilectio non offenditur, et eos  adiuuando. Sed  et de patribus spiritualibus, id est prelatis nostris, idipsum intelligere nichil impedit, quibus obedientiam debemus quantum nostra habet possibilitas, et auxilium, imo seruitium quantum suppetit facultas.

Secundum preceptum est: Non occides . Conuenienter sane cui in precedenti mandato uite longeuitas promittitur, hic ne alienam uitam exstinguat prohibetur, ut hoc ex caritate Dei sit, quod principium suum honorans ad uitam que finem nescit inhiat: hoc uero ex caritate proximi, quod ad uite aliene finem nullo crudelitatis odio se relaxat.

Deinde sequitur tertium preceptum: Non mechaberis  : et quartum: Non furtum facies . Non mechaberis, hoc pertinet ad uitam propriam: Non furtum facies, hoc pertinet ad uitam alienam. Supra enim iussus est et suam et alterius uitam conseruare; hic iubetur et suam et alterius uitam non ledere. Iustum est enim ut in uia uite corruptionem caueat, qui in patria uitam incorruptam exspectat, et qui uitam proximi per apertam uiolentiam non opprimit, etiam per fraudem occultam in iis que ad usum uiuendi data sunt ei non noceat. Et non solum ipse per se non noceat, sed neque nocentibus et nocere uolentibus sua auctoritate uel attestatione fiduciam aut firmamentum prestare presumat. Hoc enim sequenti mandato prohibetur  cum dicitur: Non falsum testimonium dices . Et quia ab opere lesionis diu se cohibere non potest, qui mentem suam ab intentione et uoluntate ledendi non cohibet, sequitur et dicit: Non concupisces uxorem proximi tui: nec concupisces rem proximi tui . Ut non mecheris, non concupiscas uxorem proximi tui; ut furtum non facias, non concupiscas rem proximi tui. Hec sunt decem precepta, que prime perfectionis uiam et semitam pandunt directionis. Prima enim perfectio per bonam operationem hominem in semetipso dirigit. Secunda per caritatem proximi in latum expandit. Tertia per caritatem Dei in altum extollit. Quia denarius prime perfectionis lineam porrigit, centenarius secunde expandit latitudinem: millenarius  in altum summam tollit perfectionem.



CAP. III.---De ordine preceptorum Dei.

Ordinem autem ipsorum preceptorum Dei sine consideratione transire non oportet. Nam si ordo uiuendi est, utique et ordo precipiendi. Primum ergo attende quod dicatur tibi, ut adores Deum tuum, et seruias illi, hoc est primum preceptum. In adoratione agnosce fidem, in seruitute intellige bonam operationem. Post hec secundum preceptum sequitur: Ut nomem Dei tui in uanum non assumas, quatenus uerbum ueritatis in ore tuo sit propter ueritatem, ut post fidem cordis sequatur confessio oris. Primum deuotio ad bonam conscientiam, postea exemplum operis ad bonam famam, nouissime uerbum predicationis ad doctrinam. Deinde sequitur  tertium preceptum, et dicitur tibi, ut Sabbatum obserues, hoc est mentis quietem custodias, ut non perturberis ex aduersis foris occurrentibus pro ueritate. Sed discas esse pacificus etiam inter illos qui pacem oderunt, predices ueritatem, et non omittas caritatem. Hec sunt tria precepta prime tabule, de iis que pertinent ad Deum. Postquam sequitur secunda tabula de iis que spectant ad proximum. Primum ergo preceptum secunde tabule est, in quo tibi precipitur, ut honores principium tuum, ut uitam longeuam habere possis, quoniam qui non honorat eum a quo est, dignus est ut retinere non possit id quod est. Secundum: Non occides, debito subsequitur ordine, quia si obseruando primum huius tabule  preceptum, uis esse longeuus super terram, rationi et dictamini nature consonum est ut occidas neminem, nec uidelicet alii cuipiam quod tibi factum nolis, facias. Cui etiam tertium, quartum et quintum concordant, nam sicut tibi non solum uitam uis esse saluam, sed et coniugem, et rem, et famam, uis habere inuiolatam, ita decet ut non mecheris, non furtum facias, non falsum testimonium dicas, quo postremo proximo in tribus nocere possis, in uita, re et fama. Porro quia ad iustificationem non satis est formidine pene cohibere ab illicitis manum, sed necesse est ut Dei et uirtutis amore cohibeamus et mente, bene subduntur duo reliqua, ut neque uxorem neque rem concupiscas proximi.



 CAP. Iu.---De substantia dilectionis et caritate ordinata.


Quotidianum de dilectione sermonem serimus, ne forte non animaduertentibus nobis scintillet in cordibus nostris et exardescat ignis flammam faciens, aut totum consumens aut purgans totum. Ex eo namque totum est quod bonum est, et totum quod malum est ex eo est. Unus fons dilectionis intus saliens duos riuos effundit. Alter est amor mundi, cupiditas: alter est amor Dei, caritas. Medium quippe est cor hominis unde fons amoris erumpit, et cum per appetitum ad exteriora ducitur, cupiditas dicitur: cum uero desiderium suum ad interiora dirigit, caritas nominatur. Ergo duo sunt riui qui de fonte dilectionis emanant, cupiditas et  caritas. Et omnium malorum radix cupiditas, et omnium bonorum radix caritas. Ex eo igitur totum est quod bonum est, et totum quod malum, ex eo est. Quidquid ergo illud est, magnum est quod in nobis est, et ex eo totum est, quod inest nobis, ex hoc autem amor est. Quid est amor, et quantum? quid est amor, aut unde est amor? Et sermo Dei de amore loquitur. Nunquid hoc negotium non potius illorum est qui amorem, qui pudicitiam prostituere consueuerunt? Ecce quam multi qui eius mysteria uolentes suscipiunt, quam pauci qui eius uerba in medium proferre non erubescunt. Quid igitur nos facimus? Forsitan multa improbitate frontem fractam habemus, qui non uerecundemur amorem dictatum formare, quem et impudici aliquando  non possunt sine uerecundia in uerbis exprimere. Sed aliud est inuestigare uitium ut eradicetur, aliud exhortari ad uitium, ut uirtus et ueritas non ametur. Nos igitur inuestigamus et querimus ut sciamus, et scientes caueamus: quod illi inuestigant ut sciant, sed sciant ut faciant, quid illud in nobis sit quod desideria nostra sic multifariam diuidit, et cor nostrum in diuersa deducit. Inuenimus autem hoc aliud non esse preter amorem, qui, cum sit motus cordis, secundum naturam singularis et unicus, secundum actionem autem diuisus cum se inordinate mouet, id est, ad ea que non debet, cupiditas dicitur, cum uero ordinatus est, caritas appellatur. Ipsum ergo hunc cordis motum quem amorem  appellamus, qua definitione signare poterimus? Expedit nobis propius intueri eum, ne lateat aliquatenus, et non sciatur, proptereaque nec caueatur cum malus est, nec appetatur aut inueniatur cum bonus, de quo et cum malus est tanta mala ueniunt, et cum bonus est tanta bona procedunt. Ipsum igitur quomodo diffinimus, inuestigemus, consideremus, quia occultum est quod queritur, quantoque interius collocatum est, tanto magis in utraque parte cordi dominatur. Igitur uidetur amor, et amor est dilectio cordis alicuius ad aliquid propter aliquid: desiderium in appetendo, et in perfruendo gaudium:  per desiderium currens, requiescens per gaudium. Hic bonum est, et hic malum est tuum, cor humanum, quia nec aliunde bonum es si bonum es, nec aliunde malum es si malum es: nisi quod, uel male, uel bene amas, quod bonum est. Nam omne quod est, bonum est; sed cum id, quod bonum est, male amatur, illud bonum est, et hoc malum est. Igitur nec qui amat malum est: nec quod amat malum est: nec amor quo amat malum est, sed quod male amat, et hoc omne malum est. Ordinate ergo caritatem, et iam malum nullum est. Magnam rem commendare uolumus, si tamen ualemus, quod uolumus. Omnipotens Deus, qui nullo indiget, quia ipse summum et uerum bonum est, qui nec de alieno accipere potest quo crescat, quoniam ex ipso  sunt omnia, nec de suo amittere, quo decidat, quoniam in ipso immutabiliter consistunt uniuersa: ipse rationalem spiritum creauit sola caritate, nulla necessitate, ut eum sue beatitudinis participem faceret. Porro ut idem esset aptus tanta beatitudine perfrui, fecit in eo dilectionem, spirituale palatum, quoddam significans ad gustum dulcedinis interne: quatenus per ipsam uidelicet dilectionem sue felicitatis iucunditatem saperet, eique infatigabili desiderio cohereret. Per dilectionem ergo copulauit sibi Deus creaturam rationalem, ut ei semper inherendo, ipsum quo beatificanda erat bonum, et ex ipso quodammodo per affectum sugeret, et de ipso per desiderium biberet, et in ipso per gaudium possideret. Suge, o apicula, suge. Suge et bibe dulcoris  tui inenarrabilem suauitatem. Immergere, et replere, quia ille deficere nescit, si tu non incipias fastidire, adhere ergo et inhere, sume et fruere. Si sempiternus gustus fuerit, sempiterna quoque beatitudo erit. Non iam pudeat nos neque penieat de amore fecisse uerbum. Non peniteat ubi tanta utilitas: non pudeat ubi talis honestas. Igitur per amorem sociata est Factori suo creatura rationalis: solumque est dilectionis uinculum quod ligat utrosque in idipsum, et tanto felicius quanto fortius. Propter quod etiam, ut indiuisa societas, et concordia perfecta utrobique haberetur, germinatus est nexus in caritatem Dei, et proximi, ut per caritatem Dei omnes uni cohererent, per caritatem  proximi omnes ad inuicem unum fierent, ut quod de illo uno cui omnes inherebant, quisque in semetipso non caperet, plenius atque perfectius per caritatem proximi in altero possideret, et bonum omnium fieret totum singulorum. Ordinate ergo caritatem. Quid est ordinate caritatem? Si desiderium est amor, bene currat: si gaudium est, bene quiescat. Est enim amor  dilectio cordis alicuius ad aliquid propter aliquid: desiderium in appetendo, et in perfruendo gaudium: per desiderium currens, et requiescens per gaudium: currens ad illud, requiescens in illo. Ad quid, aut in quo?  Audite, si forte explicare possimus, quo currere debeat amor noster: aut in quo requiescere. Tria quedam sunt, que amari bene aut male possunt, id est Deus, proximus, et mundus. Deus supra nos est: proximus iuxta nos est: mundus subtus nos est. Ordinate ergo caritatem. Si currit, bene currat: si requiescit, bene requiescat. Desiderium currit: gaudium requiescit. Propter quod gaudium uniforme est, quia semper in uno est: nec uicissitudine uariari potest. Desiderium autem mutabilitatem suscipit, et idcirco non se continet in uno, sed uarias species representat. Omnis namque cursus aut de illo est, aut cum illo, aut in illo ad quod est. Quomodo ergo currere debet desiderium nostrum? Tria sunt: Deus, proximus, et mundus. Tria Deus,  duo proximus, et unum mundus habeat in cursu desiderii nostri. Et est in desiderio ordinata caritas. Amor namque per desiderium, et de Deo, et cum Deo, et in Deum ordinate currere potest. De Deo currit quando de ipso accipit unde eum diligit. Cum Deo currit, quando eius uoluntati in nullo contradicit. In Deum currit, quando in ipso requiescere appetit. Hec sunt tria, que ad Deum pertinent. Duo sunt proximi. Potest enim desiderium de proximo currere, sed in proximum non potest. De proximo, ut de eius salute, et profectu gaudeat.  Cum proximo, ut eum in uia Dei et comitem itineris, et socium peruentionis habere concupiscat. Sed in proximum non potest, ut in homine spem et fiduciam suam constituat. Hec sunt duo, que ad proximum pertinent, id est, de ipso, cum ipso, non in ipsum. Unum est mundi, de ipso currere: non cum ipso, aut in ipsum. De mundo desiderium currit, quando inspecto foris Dei opere per admirationem et laudem, ardentius intus ad ipsum se conuertit. Cum mundo curreret, si se pro mutabilitate temporalium, siue deiiciendo in aduersis, siue eleuando in prosperis, huic seculo se conformaret. In mundum curreret, si in eius delectationibus semper requiescere uellet. Ordinate ergo caritatem: ut desiderium currat de Deo, cum Deo, in Deum; de proximo,  cum proximo, non in proximum; de mundo, nec cum mundo, nec in mundum. Et in solo Deo requiescat per gaudium, quia, si gaudium est, amor bene quiescat; si desiderium est, amor bene currat. Est enim amor, sicut dictum est, dilectio cordis alicuius ad aliquid propter aliquid: desiderium in appetendo, et in perfruendo gaudium, currens ad aliud, requiescens in illo. Hec est ordinata caritas, et preter ipsam omne quod agitur non ordinata caritas est, sed inordinata cupiditas.





DE SACRAMENTIS LEGIS NATURALIS ET SCRIPTAE DIALOGUS MAGISTRI SIGNANDI PER M. ET DISCIPULI SIGNANDI PER D. Loquitur prior discipulus.

 D. Quid fuit priusquam mundus fieret? M. Solus Deus. D. Quandiu prius fuit? M. Ab eterno. D. Ubi fuit cum nichil esset preter ipsum? M. Ubi modo est, ibi fuit et tunc. D. Ubi est modo? M. In semetipso est, et omnia in ipso sunt, et ipse est in omnibus. D. Quando fecit Deus mundum? M. In principio . D. Ubi factus est mundus? M. In Deo. D. Unde factus est mundus? M. De nichilo. D. Quomodo factus est mundus. M. Prius in materia simul facta sunt omnia: postea uero in hac qua nunc mundus cernitur forma, per sex dies composita sunt et ordinata uniuersa. D. Quomodo poterat materia prius esse quam forma? M. Materia illa non  omnino sine forma fuit; sed tamen informis prius fuisse dicitur, quia in prima sui conditione tam decentem et tam aptam  adhuc formam non habuit. D. Quare uoluit Deus prius  creare rudem materiam: quasi non potuerit simul cum forma creasse eam? M. uoluit prius ostendere quid esset creatura ex se, et quid ex beneficio Creatoris deinde accepisset; ideoque prius creauit essentiam, postmodum formam indidit. D. Cui ostendebat hoc, quando adhuc nemo erat qui hoc uidere poterat? M. Erant iam tunc angeli quibus hoc ostenderetur, ut foris in rebus conditis uiderent, quod in seipsis intus agnoscerent; ne et ipsi gloriam quam acceperant sibi, sed conditori suo tribuendam putarent. Nobis quoque hoc ostenditur; qui etsi illud quando factum est non uidimus, quod tamen factum sit  audiuimus. D. Ubi uel qualis fuit prima illa materia priusquam  formaretur? M. Ibidem confusa iacuit, ubi nunc ordinata subsistit. Nam terra in eodem in quo modo est, hoc est: medio loco constituta, tribus reliquis  elementis, id est aqua, et ere, et igne, in una adhuc caligine confusis undique inuoluebatur, que uidelicet confusio circumquaque terram ambiens tantumdem spatii sursum occupabat, quantum nunc uniuersitas creaturarum complectitur. Formam iam tunc terra qualemcunque ceteris potiorem habuit, sed inuoluta atque obducta necdum apparere potuit quod fuit. Reliqua tria, ut dictum est, omnimodo confusa erant et indigesta, in modum cuiusdam nebule in hoc quod nunc er et celum tenet spatio suspensa. Quam caliginem tenebrosam tenebras Scriptura nominauit: que in principio super faciem abyssi  collectione aquarum desuper oppanse pendebant.

D. Que formatio facta est prima die? M. Lux facta  est prima die : que quidem iam prius inter cetera materialiter creata fuerat; sed nunc primum ut lucere posset et illuminare, ab aliis segregata est atque distincta. D. Qualis existimanda est fuisse lux illa? M. Sunt qui asserunt nubem lucidam fuisse, que  circumferebatur ambiens terram; que dum superiores mundi partes oriens lustrabat diem, occasu autem suo ad infera descendens absentata luce fecit noctem. Inde distinctos et appellatos uolunt tres illos primos dies in exordio creaturarum priusquam sol et cetera luminaria conderentur. D. Ubi dicendum est modo esse lucem illam? M. Dicunt modo in superioribus etheris partibus circumquaque dispersam esse, et adhuc uideri posse si non maior illam solis claritas  absconderet; nocte uero ex illa adhuc luce diligenter considerantibus demonstrari quasi quasdam tenuissime nebule lucidas contra firmamentum reliquias dispersas, quas omnino maior diei claritas ab oculis intuentium celat.

D. Que formatio facta est secunda die? M. Firmamentum factum est secunda die , quod quidem et prius ipsum materialiter creatum fuerat; sed huc usque indiscretum et in illa uniuersali confusione permistum manebat. Nunc autem, id est secunda die, erutum a permistione et in formam redactum positum est, ut inter aquas superiores et aquas inferiores diuideret; sic scilicet ut illi confusioni in modum nebule circa terram pendenti medium ueniens  quodammodo illam intersecaret, et ambitu suo circumquaque complectens partem infra se clauderet, partem extrinsecus separaret, id est ut ab ipsis aquis que in diuisione extrinsecus siue superius remanserunt, firmamentum medium inter aquas et aquas totum circumquaque ambiretur, aque autem, que intrinsecus siue inferius relicte sunt, tote ab ipso firmamento ex omni parte clauderentur. Pars ergo aquarum in diuisione super firmamentum remansit; pars alia infra ambitum firmamenti conclusa, totum circumquaque eris spatium implens occupauit. D. Estne credendum adhuc esse aquas super firmamentum? M. Sic putatur; quia et Scriptura sacra diuersis in locis hoc manifeste confirmat, sicut est illud Psalmiste testimonium:  Aque que super celos sunt laudent nomen Domini .

D. Quomodo possunt aque super celum consistere? M. Glacialiter uel  ad similitudinem illius primi chaos firmiter ibi suspenduntur pendule ad modum nebule leuis, qualis in principio natura omnium aquarum fuisse putatur.

D. Que fuit formatio diei tertie? M. Aque ille que sub firmamento pendentes remanserant compacte sunt ad inuicem; et pondere tandem deorsum presse congregate sunt in locum unum , id est in magnam illam abyssum quam prius desuper obtexerant: unde et nunc ad omnes terrarum partes per thracones et alueos suos deriuantur. Congregatis  autem aquis, cepit apparere arida , hoc est terra, que prius caligine illa et confusione inuoluta latuit; quam apparentem Deus germinibus suis uestiuit: et sic completum est opus diei tertie.

D. Que formatio facta est die quarta? M. Luminaria condita sunt in celo, id est sol et luna et stelle; ut lucerent super terram, et illuminarent illam, et tempora cursu suo distinguerent .

D. Que formatio facta est die quinta? M. Aues et pisces facti sunt de aquis. Aues deinde in ere collocate sunt; pisces in originali sede permanserunt .

D. Que formatio facta est die sexta? M. Bestie et cetera animantia que uiuunt super terram de  terra creata sunt. Consummatis autem et preparatis omnibus, postremo  factus est homo, qui uniuerse dominaretur creature. D. Quare aues, que in ere collocate sunt, non sunt facte de ipso ere, sicut pisces de aqua, et bestie pariter et homo de terra? M. Quia er talem non habet corpulentiam ut de eo animal fieri possit sicut et de terra. D. Quare nouissime factus est homo? M. Quia homo uniuerse creature preficiendus fuit, congruum erat ut prius mansio eius prepararetur, postmodum ipse ordinatis omnibus quasi possessor et rector introduceretur in orbem terrarum. Hec igitur sunt opera conditionis que sex diebus fecit Deus atque compleuit, ante omnem diem creans,  tribus primis diebus disponens et ordinans, tribus sequentibus exordinans: prima discernens, secunda distinguens, tertia disponens, quarta exornans celos, quinta erem et aquam, sexta terram. D. Quare sex diebus fecit Deus opera sua, et septima requieuit? M. Senarius quia ex partibus suis constat, signum perfectionis est; et idcirco uoluit Deus sex diebus complere opera sua, ut ostenderet se in iis que fecerat, nec superfluum aliquid posuisse nec reliquisse imperfectum. Completis autem sex diebus septima demum die requieuit , id est ab opere cessauit; non quod ipse quasi fatigatus requie indigeret, sed ut nobis si secundum modum et mensuram nostram opera bona et perfecta facere studuerimus, requiem futuram promitteret. D. Quomodo  septima die Deus requieuisse dicitur, cum ipse in Euangelio dicat: Pater meus usque modo operatur et ego operor?  M. Deus multis modis operari dicitur. Est namque opus creationis, est et opus dispositionis, est opus propagationis, et est opus gubernationis; Opus creationis ante omnem diem fecit; opus dispositionis sex diebus compleuit; opus propagationis usque in finem seculi non deserit; ab opere gubernationis usque in eternum non cessabit. D. Si septima die primum requieuit Deus, quid ergo egit ab initio prime diei postquam lucem fecerat usque ad exortum sequentis quando firmamentum faciebat? M. Si propius rem intueri uelis, inuenies nequaquam Deum prima die post exordium lucis ab omni penitus opere quieuisse;  quia non solum hoc quod lux facta est ad opus eius pertinuit; sed etiam quod directa est, donec peracto circuitionis sue ambitu cursum consummauit. Primum igitur ut opus suum a perfecto inciperet, lucem orientem fecit; et inde eam dirigens, primum uespere, deinde mane, id est primam diem compleuit. D. Nunquid ita de operibus reliquorum dierum intelligendum? M. In his ego nichil temere affirmare uelim; quia, etsi similiter de opere diei secunde dici possit, quod primum firmamentum inter aquas et aquas fecerit; deinde cursum eius usque ad exortum diei tertie direxerit tamen quia de motu firmamenti necdum certum experimentum inuenimus: huius questionis nodum alio si placet modo dissoluamus. Potest namque non inconuenienter dici  non ita in illis sex diebus Dominum sui operis seriem continuasse, quasi nullo interim interuallo temporis opus intermiserit; sed quia nullum in operando diem intermisit, septima autem die sic demum ab omni opere quieuisse, ut nec alia preter ea que iam facta fuerant deinceps crearet, nec aliter quam disposita iam erant  disponeret. Neque enim aliquid postmodum numero uniuersitatis addidit, neque ordinem unuersitatis in aliquo commutauit. D. Et quid quod adhuc quotidie noue creantur anime. M. Nihil tamen nouum addici dicitur; quia ipse anime, licet de nichilo create nunc primum esse incipiant, tamen quodammodo etiam tunc in similitudine sua create  fuerunt. Et ut breuiter id quod mihi dicendum inde uidetur tibi absoluam, uniuersa tunc facta sunt ut nichil postmodum fieret quod prius uel in materia uel in similitudine creatum non fuisset.

D. Ultra adhuc in his operibus digna inquisitione uideo, que quidem nolens preterire compellor; ne forte in huiusmodi si te plus iusto detineam, ad alia que restant magis necessaria non pertingam. Nunc ergo si placet ad hominem reuertamur, ut causam creationis eius mihi admodum desideranti aperias. Quia profecto dignum est ut qui omnia propter ipsum facta iam credimus, etiam cur ipse factus sit non ignoremus. M. Deus qui summum et uerum perfectumque bonum est ita ab eterno in se et per se beatus fuit, ut eius gloria et beatitudo, quia  eterna et incommutabilis erat, non posset minui, et quia plena et perfecta fuerat, non posset augeri. Nullo igitur indigens, sed bonum quod ipse erat et quo beatus erat, cum aliis participare et alios in illo et per illud beatificare uolens, nulla necessitate, sed sola caritate creauit rationalem creaturam, id est spiritus rationales, iussitque ut ipsi partim in sua puritate persisterent, partim ut carne uestiti corpus humanum ad uitam et ad sensum animarent. Illis ergo spiritibus qui corporibus sociandi erant, locum et habitationem in terra constituit; illis uero qui in sua puritate permansuri fuerant, mansionem in celo collocauit. Illos quidem per dignationem in summo constituens; istos per dispensationem in imo disponens, ut et istos quandoque per obedientiam  ab imo ad summa proueheret, et illos per obedientiam in summo confirmaret. D. Quare uoluit Deus spiritus sociare corporibus, cum maioris excellentie fuissent in sua puritate persistentes? M. uoluit in illis ex creatione ostendere quod postmodum facturus ipse in illis fuerat ex dignatione. Quia enim in rebus creatis nichil excellentius est spiritu, nichil terra infimius atque corruptibilius, dum corpori de terra facto et corruptibilem materiam habenti, rationalem spiritum, id est, animam rationalem tribuit, in unum quodammodo consortium et societatem summis ima coniunxit; ostendens quia, quod erat corpus spiritui, hoc quodammodo spiritus erat sibi. Et sicut excellentiam spiritus infirmitati corporalis nature coniunxerat una creationis conditio,  ita humilitatem creature spiritualis, excellentie Creatoris sociare debuerat una pietatis dignatio. Fecit ergo, ut dictum est, corpus hominis de limo terre et inspirauit ei animam rationalem quam creauit de nichilo , ut in corpore obedienter uiuentem ad consortium illorum spirituum qui sine corpore uiuebant, id est angelorum, quandoque simul cum corpore eleuaret; et pariter utrosque ad participationem glorie sue attolleret, quatenus et in se spiritum et in spiritu corpus glorificaret; et quantum prius summa per dispensationem inclinauit dum conderet, tantum nunc ima per dignationem exaltaret. D. Quare non creauit Deus homines simul, sicut angelos creauerat? M. Quia uoluit ut unum esset humani generis principium. D. Qnare hoc uoluit? M. Ad  retundendam superbiam diaboli. Quia enim diabolus superbe aliud a Deo principium esse appetiit, ut magis confunderetur eius elatio, hoc homo accepit, quatenus etiam in eo dignitatem similitudinis Dei haberet, quod sicut ille rebus omnibus creationis principium exstitit, ita iste esset omnibus hominibus principium generationis; et omnes homines dum se ab uno et unum esse cognoscerent, omnes se quasi unum amarent. D. Quare facta est mulier? M. In adiutorium generationis. D. Quare de uiro facta est? M. Quia si aliunde fieret, unum principium non esset. D. Quare de latere facta est? M. Ut ostenderetur quia in consortium creabatur dilectionis; ne si de capite facta fuisset, preferenda uideretur uiro ad dominationem,  aut si de pedibus, subiicienda ad seruitutem. Quia igitur uiro nec domina nec ancilla parabatur, sed socia; nec de capite, nec de pedibus, sed de latere fuerat producenda, ut iuxta se ponendam agnosceret, quam de iuxta se sumptam didicisset: Misit igitur Deus soporem in Adam, et tulit unam de costis eius , et exinde mulierem fabricauit. D. Quare dormienti potius quam uigilanti uoluit costam subtrahere? M. Ne putaretur illi eam penaliter abstraxisse. D. Quomodo de sola costa fieri potuit mulier? Nunquid aliquid aliud Deus illi coste ad augmentum extrinsecus addidit, aut nouum aliquid concreauit, aut ipsa in semetipsa costa multiplicari cepit? M. Si ad mulieris corpus perficiendum illi coste Deus extrinsecus augmentum addidit , inde potius mulierem factam Scriptura dixisse debuit unde plures substantie sue partes accepit. Similiter si id quod coste in augmentum uenit, de nichilo factum creditur; cur eam de uiro factam dicimus et non potius de nichilo, cum illud eius quod de nichilo factum esse multo maius sit quam id quod de uiri substantia in corpus illius transiuit? Restat ergo ut credamus costam illam in semetipsam multiplicatam nullum extrinsecus augmentum suscepisse. D. Quomodo potest fieri ut aliqua res crescat cui nichil aliunde apponitur? M. Plus est de nichilo aliquid facere, quam paruam substantiam in seipsum multiplicare.

 D. Certum est: quapropter ea que restant prosequere. M. Factos igitur extra paradisum in paradiso posuit, informans preceptis uite et discipline. D. Quare homo, qui in paradiso mansionem habiturus fuerat, extra paradisum factus est? M. Ne beneficium Dei imputaret nature, sed gratie. D. Quibus preceptis informauit Deus hominem, cum eum collocaret in paradisum? M. Duobus, id est precepto nature, et precepto discipline. Duo namque bona preparat Deus homini: aliud temporale et aliud eternum, utrumque plenum et perfectum. Alterum, id est temporale bonum, plenum in eo posuit; et alterum, id est eternum, plenum ei proposuit. Illi quod dederat, custodiam apposuit preceptum nature; ad illud quod proposuerat, uiam aperuit preceptum  discipline. Preceptum nature continet preceptionem, prohibitionem, concessionem; preceptio naturalis fuit discretio per quam ei inspiratum est que essent nature sue necessaria; prohibitio naturalis fuit discretio per quam naturaliter ei insinuatum est que essent noxia; concessio discretio fuit eorum que erant media, id est quibus uti et non uti sine incommodo potuisset. Si igitur homo per naturale preceptum imbutus negligentiam cauisset, diuina prouidentia nulla eum uiolentia opprimi permitteret. Poterat namque homo per preceptum nature conseruare bonum quod habuit; sed per illud non potuit bonum quod necdum habuit adipisci. Neque enim meritum esse poterat homini si uel uitaret  noxia uel salubria appeteret, siue ad utrumlibet mediis uteretur; quoniam in his omnibus non tam precipientis affectum quam commodum obedientis attenderet. Itaque ut homo aliquid promereri posset, necessarium fuit ut preceptum discipline adderetur, sed hoc neque de preceptione neque de prohibitione sumi poterat, ne si uel eadem Deus preciperet aut prohiberet, meritum, ut dictum est, obedienti non esset; aut si mutaret mandatum, ipse sibi contrarius fieret. Oportuit ergo ut de concessione sumeretur, sic tamen ut per ipsum preceptum concessio non mutaretur, id est ut non preceptum naturam corrumperet, sed inobedientia preuaricatori non natura noceret. Cum autem de concessione naturali preceptum discipline formandum fuisset, congruum  fuit magis ut secundum prohibitionem hoc fieret, ne diabolus posset obedientiam calumniari; et in uno tantum non in pluribus, ne inobedientia ualeret ab homine excusari. Si igitur homo in hac obedientia perstitisset, post tempus definitum a Deo ad illud summum bonum quod in celis ei preparatum fuerat, sine mortis dolore transferri debuerat cum omni prole sua in consortio beatorum angelorum eternaliter uicturus. D. Quare Deus indigentiam in homine esse uoluit? M. Ut inde occasionem exercitationis sumeret; et ipsa exterior indigentia interiorem ei indigentiam demonstraret. D. Ante peccatum fuit mortalis an immortalis homo? M. Utrumque potestate, neutrum necessitate; utrumque postea  futurus necessitate, neutrum potestate; alterum prius per culpam, alterum deinde per gratiam.

D. Ubi est paradisus? M. Cur queris quod uides? Ad orientem ingressus tuus, hoc est lignum uite quod conspicis. D. Quare uocatum est lignum uite? M. Quia talis in eo uirtus est ut eius fructus possit uitam hominis a mortis et omnis infirmitatis molestia defendere. D. Quod est lignum scientie boni et mali? M. In quo preuaricatus est Adam. D. Quare sic uocatum est? M. Adam antequam peccaret bonum et malum sciuit: bonum quidem et per scientiam et per experientiam, malum uero per solam scientiam. Postquam uero lignum uetitum tetigit, malum tum etiam per experientiam cognoscere cepit; non tamen natura ligni, sed inobedientia hominis scientiam  contulit, dum per experientiam mali etiam bonum quam stricte fuerat tenendum agnouit. Itaque nomen hoc non ex natura quam habuit, sed ex occasione quam prestitit, ligno inditum esse credendum est. D. Quomodo preuaricatus est homo? M. uidens diabolus quod homo per obedientiam illuc ascenderet unde ipse per superbiam ceciderat, inuidit ei, et quia per uiolentiam ei nocere non poterat, ad fraudem se conuertit. Ne autem fraus illius si nimis occultaretur caueri omnino non posset, non permissus est per aliud animal tentare nisi per serpentem, ut naturalis astutia serpentis malitiam proderet tentatoris; ut per indumentum quod foris erat homo cognosceret quantum eius qui intus regebatur  uersutiam cauere debuisset. D. Quomodo tentatus est homo? M. Exteriori tentatione tantum. D. Que est exterior tentatio? M. Suasio alicuius facta uel signo uel uerbo ut ille cui fit ad consensum peccati inclinetur. D. Que est interior tentatio? M. Motus prime delectationis per quem animus ad peccandum impellitur. Hec autem difficilius uincitur, quia interius oppugnans de nostro contra nos roboratur. Propterea diabolus ueniam non meruit, quia nulla tentatione peccauit; homo uero qui exteriori tentatione pulsatus cecidit, tanto grauius plectendus crat, quanto leuiori impulsu fuerat prostratus. Et tamen quia aliquam in cadendo, ut ita dicam, uiolentiam sensit, idcirco hunc tandem Dei gratia ad ueniam erexit. Nos uero quanto grauiorem in peccando  tentationis uiolentiam patimur, tanto leuiori piaculo ad gratiam amissam renouamur. D. Quo ordine tentatus est homo? M. Diabolus, quia uidit mulierem utpote infirmiorem et minus ratione uigentem, facilius fraude circumueniri posse, primum eam aggressus est interrogatione, uolens animum eius elicere ut ex responsione eius colligeret qualiter eam de cetero alloqui debuisset. D. Quare non horruit mulier serpentem loquentem sibi? M. Quia eum nouiter creatum officium loquendi a Deo accepisse credebat. D. Quomodo allocutus est eam? M. Comedite: et eritis sicut dii scientes bonum et malum . Per tria tentauit, per gulam, per uanam gloriam, per auaritiam. Est autem gula immoderatus appetitus edendi; uana gloria, amor proprie laudis; auaritia  immoderatus appetitus habendi. Per gulam tentauit, cum dixit: Comedite. Per uanam gloriam, cum dixit: Eritis sicut dii. Per auaritiam, cum dixit: scientes bonum et malum. D. uellem ut ipsam radicem istius peccati explicares: et sicut demonstrasti mihi quo ordine patratum sit, ita etiam quid sit ostenderes. M. In primo homine Deus duo posuerat, uidelicet appetitum iusti et appetitum commodi; unum, id est appetitum iusti, secundum uoluntatem; alterum, id est appetitum commodi, secundum necessitatem. Illum autem ideo uoluntarium esse constituit, ut in eo homo promereretur, siue bene eum retinendo cum posset deserere, siue male deserendo cum posset retinere. Hunc autem necessarium propterea esse uoluit; quatenus in eo remuneraretur  homo, siue ad penam si illum desereret, siue ad gloriam si illum retineret. Et idcirco illi effectum suum, id est iustitiam inseparabiliter adiunxit, isti uero effectum suum, id est commodum separabilem proposuit, quatenus homo uel illo solo amisso huius et illius affectus perderet; uel illo solo retento huius et illius effectum retineret. Sed homo hoc solum quod potuit fecit; et quia appetitum iusti sponte dereliquit, idcirco iuste et iustitiam et commodum perdidit; solum appetitum commodi ad augmentum infelicitatis retinendo; quia sicut augmentum glorie fuisset in iustitia perseueranti non posse ab amore habito boni tepescere, ita modo cumulus miserie est ab appetitu boni non posse se  cohibere. D. Utrum uolens an nolens deseruit homo appetitum iustitie? M. Si nolens deseruit, uiolentia potius appellanda est quam culpa; si autem uoluntas precessisse in eo dicitur, iam ipsa desertio iustitie primum peccatum fuisse negatur; nec poterit inueniri unde talis uoluntas ei aduenerit ut uellet bonum deserere; quia nec a semetipso uelle aliquid potuit, nec a Deo quidquam preter commodum et iustum uelle potestatem accepit. D. Tamen cum deseruit uoluisse credendus est quod fecit. M. Recte hoc diceres si desinere aliquid esset facere. Quia autem ille non uelle cepit quod prius noluit, sed tantummodo quod prius uoluit, uelle desiit, non necesse est ut hoc aut uolens aut nolens fecisse dicatur. uoluit tamen aliquid quod uolendo quia cum isto  uelle non potuit, desiit istud uelle quod uoluit; nec ideo illud uoluit quia uelle desiit; sed potius ideo istud uelle desiit quia illud uoluit. D. Quare ergo magis dicitur peccasse in eo quod istud uelle desiit quam in eo quod illud uelle incepit? M. Quia si hoc uelle non desineret, siue illud siue aliud uolendo, nunquam peccare potuisset. D. Quid est ergo iustitia? M. Mensura in appetitu commodi. D. Quid est appetitus iustitie? M. Amor mensure. D. Quid ergo uoluit ut hoc uelle desineret? M. uoluit aliquid extra mensuram. D. Nunquid et hoc uelle peccatum non fuit? M. Non quod hoc uoluit peccatum fuit, sed quod hoc uolendo mensure uolendi, id iustitie appetitum amisit. D. Quid uoluit extra mensuram? M. Similitudinem Dei appetiit. Peccauit itaque homo in  hoc quod deseruit appetitum iusti, et punitus est in retento appetitu commodi. D. Quomodo? M. Dupliciter punitus est in appetitu commodi; siue cum ab his que ordinare appetit restringitur, siue quia ad inordinata commoda appetenda relaxatur. In altero est pena, in altero est pena et culpa. D. Unde uenit homini ut appetat inordinata? M. A pena peccati. D. Modum requiro. M. Deus fecerat primum corpus hominis sanum et integrum. Integrum quidem, quia nichil ei deerat ad perfectionem; sanum, quia nichil inerat ad corruptionem. Sed in utroque talem conditionem posuerat ut nec integritas nec sanitas sine adminiculo posset conseruari. Itaque in rebus creatis forinsecus quedam ordinauit que ad conseruandam atque tuendam incolumitatem siue integritatem  eius ualere potuissent; horum autem prouidendorum curam, et officium spiritui qui corpori presidebat iniunxit. Ne uero in illo exsequendo, si ex sola hoc preceptione non etiam ex amore impleret, seruili conditione premeretur, dedit ei Deus affectum quo corpus suum amaret, ut sicut eius integritatem et sanitatem diligeret, sic etiam omnia que ad illam conseruandam ualerent libenter prouideret. Rursum ne uel in illis querendis labor esset, uel in sumendis periculum, indigentiam simul et appetitum carnalem certa mensura temperauit; quatenus ei ad fomentum et pauca sufficere possent, et ad satietatem modica. Itaque prudentia carnis tam labor quam oblectamentum et exercitatio futura foret si homo  iustitiam tenuisset. Sed quia spiritus supra elatus appetitum suum intra mensuram cohibere noluit, idcirco meruit ut iam subtus per infinitos labores dissipatus in appetitu carnis sue mensuram tenere non possit. Fregit enim Deus mortalitate integritatem corporis humani, et ob hoc pluribus iam fomentis indiget quam prius, tam ad reparandam incolumitatem quantum periit quam ad conseruandam quantum remansit. Hinc illa dura necessitas gignitur ut extra ordinem natura appetitum extendat; ut non solum naturam custodiat, sed etiam uitium nature expellat. Spiritus enim sicut ei naturaliter datum est commodum carnis sue diligere; sic naturaliter etiam habet ut eius incommodum non possit amare. Sciendum tamen est quod hec necessitas concupiscendi  non ideo culpa non est quia necessitas est; quia ut esset hec necessitas, non necessitas causa fuit, sed uoluntas. Hoc tamen de omnibus ueraciter dici potest, quod nichil anima appetit quantumlibet inordinatum uideatur nisi propter aliquod commodum uel conseruandi boni uel mali remouendi; sicut uerbi gratia dum coitum appetit, exstinguere cupit carnis pruriginem, dum cibum appetit uel potum, gule ardorem. D. Si omnis appetitus commodum appetat, commodum autem suum appetere tam in bono conseruando quam in remouendo malo nature datum sit, utquid hec concupiscentia homini in culpam reputatur? M. Non ideo peccat quod commodum suum appetit; sed quod inordinate appetit. D. Non potest inordinare non appetere? M. Non potest. D.  Quare non potest? M. Propter infirmitatem suam. D. Quare infirmatus est? M. Quia Deus integritatem nature passibilitate mortalitatis confregit. D. Quare hoc fecit? M. uideo quo tendas. D. Que tamen causa fuit? M. Culpa hominis. D. Ergo per culpam suam ad hanc necessitatem uenit. M. Ita est.

D. Non igitur eum excusat ista necessitas. M. Non potest excusare. D. Sed quid faciet? M. Querat adiutorium gratie et dicat: De necessitatibus meis erue me, Domine ; sicut dicit Apostolus: Infelix ego homo, quis me liberabit de corpore mortis huius? Gratia Dei per Iesum Christum Dominum nostrum . D. Ergo homo nisi per gratiam Dei liberari non potest? M. Non potest. Dicimus enim quod homo in appetitu iusti derelicto sponte  peccauerit; in appetitu commodi retento dupliciter punitus sit; siue quia ab ordinatis commodis restringitur, siue quia ad inordinata commoda relaxatur. In altero pena, in altero pena et culpa. Quia igitur homo tali pena multatus est per quam culpa non purgaretur sed cresceret, nisi fuisset liberatus per gratiam, per hanc penam ad penas damnationis eterne merito descendisset. Itaque dilatum est iudicium eius ne damnandus inueniretur. Et quia eum Deus ad salutem preordinauerat, locum et spatium correctionis et penitentie concessit, quatenus eum interim per gratiam suam talem efficeret, quem tandem non solum misericorditer sed etiam iuste ad salutem iudicare potuisset. D. Quis est locus penitentie  quem Deus concessit homini? M. Mundus iste. D. Et quod est spatium penitentie? M. uita presens, id est ab initio mundi usque in finem seculi. D. Satis magne sunt inducie iste: sed uelim ut dicas adhuc quare mundum istum uoces locum penitentie? M. Quatuor sunt loquar: unus in quo est solum bonum et summum bonum, et unus in quo est solum malum et summum malum; unus in quo est solum bonum non tamen summum bonum; et unus in quo est bonum et malum, nec summum bonum nec summum malum. D. uellem ut exempla singulorum proponeres. M. In celo est solum bonum et summum bonum; in inferno est solum malum et summum malum; in paradiso est solum bonum non tamen summum bonum; in mundo est bonum  et malum, nec summum bonum nec summum malum. D. Quare distinxisti loca ista? M. Paradisus est locus inchoantium et in melius proficientium, et ideo ibi solum bonum esse debuit; quia creatura a malo initianda non fuit; non tamen summum, ut esset in quo illi qui initiabantur proficere potuissent. Celum est locus confirmatorum bonorum et per disciplinam ad summum profectum pertingentium. Unde solum summumque bonum in eo collocatum est. Infernus est locus confirmatorum malorum et disciplinam irrecuperabiliter deserentium; et ideo ibi solum et summum malum positum est. Mundus est locus errantium et reparandorum; et ideo simul bonum et malum in eo ordinatum est, ut per bonum quidem consolationem accipiant, per malum uero  correctionem. Non tamen summum bonum aut summum malum ibi est, ut sit quo et persistentes in malo deficere, et recedentes a malo proficere possent. Celum igitur est in summo; infernus est in imo; in medio paradisus; inter imum et medium mundus. Homo igitur qui a medio ceciderat  inter imum et medium collocandus erat. D. Ecce diu exspectatur homo: et quid faciet? M. Non poterit inuenire consilium euadendi. D. Quid ergo prodest iudicium differri si homo non potest liberari? M. Per se non potest. D. Per quem igitur? M. Ille qui per gratiam suam differt iudicium, oportet interim ut per eamdem gratiam ostendat euadendi consilium.

D. Ergo iudex reo consilium dabit? M. Deponet  interim personam iudicis, et assumet personam consiliatoris. D. Quando ueniet? M. In temporibus nouissimis. D. Quare tandiu differt aduentum suum? M. Ut permittat prius homini experiri defectum suum. uenient prius patriarche et prophete et legislatores, uenient iusti et sapientes, querent et non inuenient; laborabunt et deficient, promittent multi et nulli ostendent. Cum autem omnes defecerint et multis promissionibus, multis etiam uerbis prolatis siluerint, tunc ipse proferet unum uerbum et dabit consilium. D. Quod consilium dabit? M. Nunquid ego conscius sum secretorum Dei? Secretum est et absconditum hoc consilium a seculis. D. Tamen temporibus nouissimis manifestum.  Preterea si nos ad redemptionis sortem pertinere uolumus, iustum est ac decens ut eius redemptionis nostre modum non ignoremus. M. Consilium hoc in eo fuit qualiter homo iuste uel a potestate diaboli eripi, uel Deo posset reconciliari. D. Desidero admodum scire qualiter hoc fieri potuerit. M. Causam hominis prius considera; et tunc facile poteris uidere qua iustitia sit liberatus. D. Et ipsam mihi demonstrari cupio. M. Causa hominis aduersus duos consistit, id est aduersus Deum et aduersus diabolum; quapropter non te pigeat si hanc ipsam causam quasi sub trium personarum conformatione explanem. D. Totum me in exspectatione posuisti. M. Tres in causam ueniunt, homo, Deus, et diabolus. Diabolus Deo iniuriam fecisse conuincitur; quia  seruum eius, id est hominem, et fraudulenter abduxit, et uiolenter tenuit. Homo iniuriam fecisse conuincitur Deo; quia et preceptum eius contempsit, et se sub manum alienam ponens sue seruitutis damnum illi intulit. Item diabolus homini iniuriam fecisse conuincitur; quia illum et prius bona promittendo decepit, et post mala inferendo lesit. Iniuste ergo diabolus tenet hominem, sed homo iuste tenetur; quia diabolus nunquam meruit ut hominem sibi subiectum premeret; sed homo meruit per culpam suam ut ab eo premi permitteretur. Licet enim ignoraret falsum esse quod diabolus promisit, non tamen ignorauit quod illud  contra Creatoris uoluntatem concupiscere non debuit. Iuste ergo homo subiectus est diabolo  quantum pertinet ad culpam suam; iniuste autem quantum pertinet ab diaboli fraudulentiam. Si ergo homo talem patronum haberet cuius diabolus in causam adduci posset, iuste dominio eius homo contradiceret; quia nullam diabolus causam iustam habuit quare sibi ius in homine uendicare debuerit. Patronus autem nullus talis inueniri poterat nisi Deus. Sed Deus causam hominis suscipere noluit; quia homini adhuc pro culpa sua iratus fuit. Oportuit ergo ut prius homo Deum placaret, et sic deinde fiducialiter Deo patrocinante cum diabolo causam iniret. Sed Deum rationabiliter placare non poterat, nisi damnum quod intulerat restitueret, et de contemptu satisfaceret. Homo uero nichil habuit quod digne Deo pro ablato damno recompensaret,  quia si quid de irrationabili creatura redderet, pro rationabili sublata minus esset. Sed nec hominem pro homine reddere potuit; quia iustum et innocentem abstulerat, et neminem nisi peccatorem inuenit. Nihil ergo homo inuenit unde Deum sibi placare posset; quia siue sua siue seipsum daret, digna recompensatio non esset. uidens ergo Deus hominem sua uirtute iugum damnationis iuste euadere non posse, misertus est eius; et primo gratuito preuenit eum per solam misericordiam, ut deinde liberaret per iustitiam: hoc est, quia homo ex se iustitiam euadendi non habuit, Deus homini per misericordiam iustitiam dedit. Neque enim ereptio hominis perfecte rationabilis esset, nisi ex utraque  parte iusta fieret, hoc est, sicut Deus iustitiam habuit hominem requirendi, ita et homo iustitiam haberet euadendi. Sed homo hanc iustitiam nunquam habere potuisset, nisi Deus ei per misericordiam eam tribuisset. Ut ergo Deus ab homine placari posset, dedit Deus gratis homini quod homo ex debito Deo redderet. Dedit ergo homini hominem, quem homo pro homine Deo redderet; qui  priori non solum equalis sed et maior esset. Ut ergo pro homine redderetur homo maior homine, factus est Deus homo pro homine, et dedit se homo homini ut se acciperet ab homine. Incarnatus est Deus Dei Filius, et datus est hominibus Deus homo Christus, sicut Isaias ait: Puer natus est nobis , etc. Quod ergo homini datus  est Christus, Dei fuit misericordia; quod ab homine redditus est Christus, hominis fuit iustitia. In natiuitate enim Christi iuste placatus est Deus homini; quia talis homo inuentus est pro homine, qui non solum, ut dictum est, par, sed et maior esset homine. Ideo in natiuitate Christi angeli pacem munde nuntiant, dicentes: Gloria in altissimis Deo, et in terra pax hominibus bone uoluntatis . Sed adhuc supererat homini ut sicut restaurando damnum placauerat iram; ita quoque pro contemptu satisfaciendo dignus fieret euadere penam. Sed hoc conuenientius fieri non poterat, nisi ut penam quam non debebat sponte et obedienter susciperet, ut de pena quam per inobedientiam meruerat eripi dignus fieret. Hanc autem penam homo peccator soluere  non poterat; qui quamcunque penam susciperet, non nisi digne et iuste  sustineret. Ut ergo homo iuste penam debitam euaderet, necesse fuit ut talis homo pro homine penam susciperet, qui nichil pene debuisset. Sed talis nullus inueniri poterat nisi Christus. Christus igitur et nascendo debitum hominis Patri soluit, et moriendo reatum hominis expiauit; ut cum ipse mortem pro homine  sustineret, iuste homo pro ipso mortem quam debebat euaderet, et iam locum calumniandi diabolus non inueniret; quia et ipse homini dominari non debuit, et homo liberari dignus fuit. Idem itaque et iudicium nostrum et causam nostram fecit. Unde Psalmista: Quoniam fecisti iudicium meum et causam meam  . Causam nostram fecit; quia debitum Patri pro nobis soluit, et moriendo reatum expiauit. Iudicium uero; quia descendens ad inferos et portas mortis frangens captiuitatem que ibidem tenebatur liberauit. Iudicium ergo diaboli aduersus Deum factum est statim in principio seculi; iudicium hominis aduersus diabolum, in passione Christi. Iudicium hominis aduersus Deum differtur usque in finem seculi. Et ideo homo, si prius per Christum Deo reconciliari uoluerit, potest iudicium suum sine timore damnationis prestolari. D. Hic congrue debueras modos iudicandi distinguere, quatenus ea que hic de iudicio dicta sunt ex aliorum collatione ualeam et manifestius discernere et uerius approbare.  M. Quatuor sunt iudicia, uidelicet secundum prescientiam, secundum causam, secundum operationem, secundum retributionem. Secundum prescientiam iudicati fuimus antequam essemus; secundum causam iudicamur ex quo esse incipimus, quando boni et mali sumus; secundum operationem iudicamur, quando operibus foris ostendimus quales intus apud nos sumus; secundum retributionem iudicamur, quando in percipienda mercede operum cognoscemus, quales ab eterno apud Deum preuisi fuimus. Ex his quatuor iudiciis duo sunt occulta, iudicium secundum prescientiam et iudicium secundum causam, et ideo in eis humanum iudicium non recipitur: duo manifesta, id est iudicium secundum operationem, et iudicium secundum retributionem,  in quorum altero, hoc est iudicio secundum operationem, hominibus a Deo in presenti iudicandi potestas datur; alterum uero hoc est iudicium secundum retributionem, non ab hominibus, sed a Deo coram hominibus iudicabitur. Sed iudicium secundum prescientiam occultum est et immutabile; iudicium secundum causam occultum et mutabile; iudicium secundum operationem manifestum et mutabile. Iudicium secundum retributionem manifestum et immutabile. Iudicium secundum operationem imago quodammodo est sacramentum iudicii secundum retributionem; quia illud manifestat causam et prescientiam innuit: hoc uero manifestabit causam et confirmabit prescientiam.

 D. Quid ad nos pertinuit quod Christus diabolum uicit? M. Christus propterea Filius hominis dicitur, quia humana natura que in primo parente per peccatum senuerat, in Christo renouata quasi ad iuuentutis robur refleruit; et iustum fuit etiam secundum legem, ut pro patre decrepito et quasi per defectum etatis debili, Filius ualidior robore contra tyrannum congressum faceret, et ut eius uictoria non ipsi sed illi precipue pro quo pugnauerat ad libertatem ualeret. Nam et idcirco Filius Dei Filius hominis fieri uoluit, ut illud de homine sumeret in quo homo pro homine diabolum superaret. D. Nunquid non etiam ante passionem Christi fuerat diabolus a quibusdam hominibus eiectus? M. Fuerat, non tamen nisi per  passionem. D. Quomodo potest hoc fieri? M. Sicut passio Christi nunc preterita credentes sanctificat, ita nunc futura credentes sanctificabat. D. Qua ratione poteris hoc confirmare? M. Quid uerbum incarnatum dixerim, nisi regem qui hunc mundum intrauit per assumptam humanitatem cum diabolo bellaturus, et eum exinde, quasi tyrannum et uiolenter in alieno dominantem, expulsurus. Et quid omnes priores sanctos qui ante incarnationem ab initio fuerunt electi appellauerim, nisi milites quosdam optimos regem uenturum in acie precedentes, ipsis quibus tunc sanctificabantur sacramentis quasi quibus armis muniti atque precincti. Quid item eos qui post incarnationem usque ad finem electi subsequuntur, nisi milites alios non tamen alium, sed  ipsum regem suum precedentem unanimiter atque alacriter sequentes, habentes et ipsi noui arma noua, tamen ab eodem armati, et contra diabolum pugnaturi. Sunt igitur siue precedentes siue subsequentes, unius regis sacramenta portantes, uni regi militantes, et unum tyrannum superantes; illi uenturum precedentes, isti precedentem subsequentes. uides ergo quomodo omnes ab initio usque ad finem boni sunt Christi? Neque ulli diabolum uincunt, nisi hi soli qui sunt Christi. D. Ergo ab initio Christiani fuerunt? M. Nihil uerius. D. Sed multi aliter existimant. M. uis idem tibi euidentius ostendi? D. uolo. M. Tria sunt tempora per que presentis seculi spatium decurrit. Primum est tempus naturalis legis; secundum tempus scripte legis; tertium est tempus  gratie. Primum est ab Adam usque ad Moysen; secundum a Moyse usque ad Christum; tertium a Christo usque ad finem seculi. Similiter tria sunt genera hominum; id est homines naturalis legis, homines legis scripte, homines gratie. Homines naturalis legis dici possunt qui sola naturali ratione uitam suam dirigunt; uel potius homines naturalis legis dicuntur qui secundum concupiscentiam in qua nati sunt ambulant, Homines scripte legis sunt ii qui exterioribus preceptis ad bene uiuendum informantur. Homines gratie sunt ii qui per aspirationem Spiritus sancti afflati et illuminantur ut bonum quod faciendum est agnoscant, et inflammantur ut diligant, et corroborantur ut perficiant. Et ut idem manifestiori distinctione significemus, homines naturalis  legis sunt aperte mali; homines scripte legis, ficte boni: homines gratie, uere boni. In primo genere continentur pagani; in secundo Iudei; in tertio Christiani. Ista tria genera hominum ab initio nunquam ullo tempore defuerunt, tamen tempus naturalis legis ad aperte malos pertinet; qui illi tunc et numero plures et statu excellentiores fuerunt. Tempus legis scripte ad ficte bonos; quia tunc homines in timore seruientes opus mundabant, non animum. Tempus gratie ad uere bonos pertinet; qui modo etiamsi numero plures non sint, tamen statu sunt excellentiores, et Dei gratia publice anteferuntur etiam ab iis qui ei moribus contradicunt. Scias ergo quocunque tempore ab initio mundi usque  ad finem nullum fuisse uel esse uere bonum nisi iustificatum per gratiam; gratiam autem nunquam adipisci potuisse nisi per Christum, ita ut omnes siue precedentes siue sequentes uno iustificationis remedio saluatos agnoscas. Aspice ergo castra regis nostri et acies exercitus eius in armis spiritualibus fulgentes, et quanta precedentium sequentiumque populorum multitudine stipatus incedat.

D. uellem ut nunc tanti regis exercitum mihi sigillatim describeres; qui et quales milites eius ab initio fuerint; que arma, quos hostes habuerint, ubi et quando, et qualia bella gesserint: quomodo uicerint, que postremo premia  perceperint. M. Postquam primus parens generis  humani propter inobedientie culpam a paradiso exsulans in hunc mundum uenit, diabolus ius tyrannicum in illo exercens, sicut prius fraudulenter seduxerat, ita postmodum uiolenter possidebat. Sed Dei prouidentia que hunc ad salutem disponebat, sic iustitie rigorem per misericordiam temperauit, ut eum ad tempus quidem ab illo premi permitteret, et tamen ne ab illo in eternum premeretur, ex ipsa ei pena remedium prepararet. Itaque iam tunc ex ipso mundi exordio sacramenta salutis sue homini proposuit quibus eum sub exspectatione future sanctificationis consignaret: quatenus ea quisquis fide recta et spe firma propter obedientiam institutionis diuine perciperet, etiam sub iugo positus ad consortium libertatis pertineret. Proposuit itaque  edictum informans et hominem erudiens, ut quicunque eum saluatorem atque liberatorem exspectare eligeret, eiusdem sue electionis uotum in perceptione sacramentorum eius approbare debuisset: Proposuit et diabolus sacramenta sua quibus suos sibi alligaret, quatenus ab illis qui eius imperium detrectabant quanto eos manifestius discerneret tanto securius detineret. Cepit ergo genus humanum mox in partes contrarias diuidi aliis diaboli sacramenta suscipientibus, aliis uero suscipientibus sacramenta Christi: et facte sunt due familie: una Christi, altera diaboli. Diabolus ergo uidens quod generis humani propago quam in radice sua uitiauerat, quamuis tota cum corruptione nascendo prodiret, non tamen tota in eadem renascendo innouata  persisteret, statuit per eos quos possidebat, illos quos amittebat persequendo premere; tanto tunc amplius ad inferendam uiolentiam presumens, quanto se prius meminerat fraudulentia preualuisse. uerum hec maligni uersutia machinatio, diuine misericordie dispensatio fuit, ut uidelicet homo confirmatus per gratiam contra eum iustitiam suam defenderet, quam per eum prius seductus deseruit. In quo nimirum conuenienter etiam superbia tyranni confunditur, quod modo hominem mortalem et infirmum per tormenta superare non preualet quem antea nulla infirmitate circumdatum sola persuasione seduxit. Tam diuersa igitur intentione opus unum perficitur, cum diabolus suos milites ad persecutionem  et uiolentiam, Christus uero suos ad patientiam exhortatur. Quia autem diabolus ab initio siue per se siue per suos non ob aliud bonos impugnat nisi ut eis iustitiam tollat, et boni non aliud per hanc pugnam exigunt, nisi ut suam iustitiam non amittant, patet profecto quod ipse cum non ualet quod uult ad effectum perducere, semper a bonis uincitur, etiam si foris preualuisse uideatur. Ergo cum milites diaboli exterius uiolentiam inferunt, milites Christi interius per patientiam uincunt. D. Ergo sacramenta Christi arma sunt? M. Non solum arma, sed et medicamenta. D. Quomodo? M. Medicamenta sunt, quia sanant infirmos; arma, quia protegunt sanos. D. Quid est sacramentum? M. Sacre rei signum. D. Quot modis fiunt sacramenta? M.  Tribus; id est rebus, uerbis, factis. Rebus, ut in aqua, in pane, in uino, in sale, in cinere, in oleo, in igne et in ceteris huiusmodi; uerbis, ut est Trinitatis inuocatio et alia que in benedictionibus siue consecrationibus uel coniurationibus uirtutem diuinam habentia uerba proferuntur; factis, ut est crucis signaculum, incuruatio genuum, expansio manuum, et cetera quecunque talia sunt. D. Quare dicitur sacramentum sacre rei signum? M. Quia per id quod foris uisibile cernitur, aliud interius inuisibile significatur. uerbi gratia: Ut per aquam, remissio peccatorum; per ignem, ardor caritatis; per oleum, misericordia; per salem, sapientia, etc. D. In talibus ergo salutem queret homo cum ipse rationalis sit, et dignior in conditione sua rebus insensatis? Quomodo  ista salutem dare possunt et languoribus animarum mederi; cum ipsa sint corporalia, nichil preter speciem uisibilem habentia? M. Est prorsus aliud ibi preter id quod oculis corporeis cernitur; et ipsum est quod inuisibiliter peccatorum maculas mundat, et languoribus animarum medetur. D. Illa ergo uirtus unde uenit? M. Non ex illius natura quod ibi uisibile cernitur; sed ex operatione Spiritus sancti qui in illo uisibili inuisibiliter operatur. D. Nonne hanc eamdem uirtutem ad reparationem hominis sine exhibitione uel adminiculo rerum corporalium Spiritus sanctus prestare potuisset? M. Posset utique si uellet. D. Que ergo causa fuit ut ista instituerentur, ut homo quasi in istis que inferiora sunt et indigniora iuberetur salutem querere, cum  solus Deus sit a quo homo salutem et debeat querere et possit sperare? M. In istis, non ab istis iubetur homo salutem querere; sic ut eam cum adeptus fuerit, sciat se ab illo qui eam in istis querere iussit accepisse. D. Dic ergo cur precepit Deus homini in eiusmodi rebus salutem querere? M. Ut humiliaretur homo et erudiretur. Humiliaretur quidem dum cogitur nunc iacens in inferiori bonum suum querere; quod prius cum staret, a suo superiori contempsit accipere. Congruum ergo precedentis superbie morbo, subsequentis humilitatis medicamentum apponitur, ut uidelicet homo qui prius Deum  despexerat postmodum salubriter humiliatus sponte se etiam in sensibilibus  rebus preter Deum substernat. Ad doctrinam etiam sacramenta proposita sunt homini, ut per ea que exterius aguntur, quid sibi interius exhibeatur possit agnoscere. D. Ergo in ommni sacramento plus esse credendum est, quam id quod solum uideri et corporali sensu percipi potest? M. Duo ibi sunt: unum quod exterius sensu corporali percipimus, quod proprie sacramentum, id est sacre rei signum dicitur; alterum quod non uidemus sed credimus, quod recte res siue uirtus sacramenti nominatur. D. Quid interest inter signum et sacramentum? M. Signum solum ex institutione significat; sacramentum etiam ex similitudine representat. Item signum rem significare potest, non conferre. In sacramento autem non sola significatio est, sed etiam efficacia; ut  uidelicet simul et ex institutione significat, et ex similitudine representet, et conferat ex sanctificatione. D. Utrum potest aliquando sacramentum pro signo accipi? M. Improprie pro sola significatione sacramentum uocatur. D. Quid si dixerimus illas ueteris Legis figuras signa tantum fuisse futurorum, non sacramenta, et spiritualem gratiam  mediantibus iis que futura erant sacramentis fuisse collatam? M. Si quis sacramenta priore effectum sanctificationis habuisse negauerit, non mihi recte sentire uidetur, in hoc tamen dignitatem sequentium indubitanter preferimus, quod illa et uisibilia et signa uisibilium fuerunt; ista uero cum sint uisibilia, ipsa quidem tantummodo inuisibilis gratie sacramenta sunt. Idcirco sacramenta gratie  primum per inuocationem Trinitatis sanctificationem in se suscipiunt, ac deinde sanctificationem conferunt, ut sint ex sanctificatione sanctificantia, atque hoc ex sua sibique celitus indita sanctificatione conferant quod illa per hec conferre consueuerant ex sola horum significatione.

D. Que sunt illa sine quibus salus ab initio haberi non potuit? M. Tria sunt, id est, fides, et sacramenta fidei, et opera bona: que a principio ad obtinendam salutem homini proposita uidentur. His milites Christi semper usi sunt: in fide robur in sacramentis fidei arma, in operibus bonis tela accipientes, quibus contra diabolum pugnauerunt. Sane quemadmodum neque robur inermi, neque arma sine uiribus, aut tela, contra fortem armatum prodesse  possunt dimicanti; ita quidem fides sine operibus et sacramentorum sanctificatione, et rursus sine fide sacramenta, aut opera salutis effectum non habent.

D. Quid est fides? M. Paulus dicit fidem esse substantiam rerum sperandarum, argumentum non apparentium . D. Qualiter hoc accipiendum putas? Quecunque uel futura, nec dum sunt; uel preterita iam esse desierunt; uel presentia ueritatem sui a sensibus nostris siue cognitione abscondunt: hec omnia quantum attinet ad nos quodammodo non sunt; sed quia per fidem de his omnibus quasi existentibus presentibus quedam in nobis certitudo nascitur, non immerito ipsa fides et non existentium substantia, et non apparentium argumentum  appellatur. Porro illud considerandum est quod sola fide nemo potest placere Deo nisi caritas illi sociata fuerit, ut sit uidelicet fides operans ex dilectione. Attamen fides fundamentum quodammodo est et principium boni in homine, de qua caritas nascitur, de caritate autem spes generatur; quia fides ad cogitationem pertinet, caritas uero amor, spes fiducia est.

D. Breuiter uelim ut horum diffinitione proposita, ipsa mihi manifestius distinguantur. M. Fides est uoluntaria absentium certitudo supra opinionem et infra scientiam constituta. Charitas est amor Dei propter ipsum, et amor proximi propter Deum. Spes est fiducia futurorum bonorum ex gratia Dei et bona conscientia. In hoc etiam fides et spes differre uidentur:  quod fides de presentibus preteritis simul et futuris esse potest: spes de solis futuris; fides de nostris et alienis; spes solummodo de nostris. Fides de bonis et malis; spes de solis bonis.

D. Quid est sacramentum fidei? M. Duobus modis intelligi potest sacramentum fidei: siue ipsum sacramentum quod est fides; siue sacramentum fidei, id est fidelium, quo fideles utuntur et sanctificantur. D. Qua ratione fides sacramentum dicitur? M. Sicut sacramentum baptismi cum dicitur, non aliud sacramentum quam ipsum quod est baptismus significatur, ita et sacramentum fidei ipsam fidem que sacramentum est, nonnunquam accipere solemus. Porro cetera omnia ideo sacramenta fidei dicuntur, quod ad eos tantum qui fidem habent sanctificandos  instituta sint. Ipsa uero fides, ut dictum est, sacramentum est, propterea quod sicut in baptismo et in aliis sacramentis aliud est quod foris ostenditur, atque aliud spiritualis uirtus que intus exhibetur; sic aliud est fides qua nunc, sicut dicit Apostolus, Deum quasi per speculum in enigmate cernimus ; atque aliud uisio manifesta qua eum postea facie ad faciem  contemplantes uisuri sumus. Fides igitur sacramentum est uisionis future; et ipsa uisio uirtus est eius sacramenti quod est fides. D. Doceri nunc uelim que res ad fidem pertineant? M. Duo sunt: Creator et creatura. Hec sana fides ita discernere debet, ut nec creature diuinitatem Creatoris attribuat, nec Creatori infirmitatem creature ascribat; id est, nec Deum concludat tempore,  nec creaturam tendat eternitate. Nam quodlibet horum fiat: fides necesse est detrimentum patiatur. Sequitur autem ut fides cum recte inter Creatorem et creaturam diuiserit, recte etiam offerre studeat Creatoris honorem suum tribuendo, ut uidelicet confiteatur omnia ab ipso et per ipsum facta esse, ipsum uero non aliunde sed a semetipso sine principio et fine subsistere. Deinde sequitur tertium, ut uidelicet eum quem Creatorem confitetur omnium, credat etiam et exspectet hominum saluatorem. Et ut breuiter perstringamus, hec sunt quibus nichil unquam minus recta fides habere potuit, ut unus Deus credatur, factor omnium et hominum saluator. Nam illi qui creaturam pro Deo colentes  gemino errore decepti, uel creaturam eternam, uel Deum temporalem esse credebant: quid isti aliud fecisse dicendi sunt quam excellentiam factoris operi et infirmitatem facture tribuisse Creatoris? Rursus philosophi gentilium; quia fidem de Saluatore non habebant, quamuis inter Creatorem et opus suum discernendum minime fallerentur, nequaquam tamen fideles appellandi sunt, quia fidem Saluatoris non habuerunt. D. Qualem fidem habuerunt antiqui de Saluatore uenturo, maxime ii qui circa primordia seculi existentes nondum adhuc Scripturas in quibus aduentus eius promittebatur acceperant? M. Non necesse est ut dicamus omnibus qui tunc fideles erant aduentum eius in carnem, crucem et resurrectionem manifeste reuelatum fuisse; cum etiam  apostoli qui eum presentem in carne uiderunt  hoc ignorasse legantur. Credebant tamen se saluari per eum quomodo et quando ei placuisset; sed quod morte illius redimendi essent  eos ignorasse ex hoc patenter ostenditur, quod et Petrus Domino mortem suam predicenti contraire nititur ; et ceteri apostoli omnes in morte ipsius desperasse potius leguntur, adeo ut ipsi propter crucem iam desperantes dicerent: Nos autem sperabamus quod ipse esset redempturus Isrel . Qui enim ipso uiuente redemptionem sperauerant, postea autem ipso moriente desperant; patenter ostendunt, quia quod per mortem eius redimendi  fuerant nescierunt.

D. An hoc illis prioribus sufficere poterat ad salutem, ut crederent eum creatorem omnium, et saluatorem exspectarent uenturum? M. Poterat hoc eis tunc sufficere cum ceteris sine quibus, ut dictum est, fides placere non poterat, in iis duntaxat qui tempus bene operandi habebant, id est, cum susceptione sacramentorum et exercitatione bonorum operum per caritatem et spem fide roboratam. D. Ergo postea creuit fides? M. Duobus modis crescit fides: per constantiam et cognitionem. Alii fidem habent cognitione magnam, et paruam constantia; alii cognitione paruam et constantia magnam. Apud Deum autem pretiosior est magna fidei constantia quam cognitio magna. Antiqui igitur  sancti fidem habebant plures cognitione paruam et magnam constantia; sicut econtrario nunc multi fidem habent cognitione magnam et constantia paruam.

D. Que sacramenta erant sub lege naturali? M. Oblationes et sacrificia et decime. D. Qua ratione hec sacramenta uocantur? M. Quia sacre rei signa sunt. D. Cuius? M. Remissionis peccatorum. D. Quomodo? M. Substantia hominis duplex est: alia interior que ipse est; alia exterior in rebus quas possidet. uoluit ergo Deus ut homo de exteriori substantia sua sibi oblationem faceret, ut iusta recompensatione dum id quod exterius a Deo acceperat deuote redderet, id quod interius de semetipso perdiderat Deo tribuente recuperaret. Per fidem ergo et oblationes siue sacrificia tunc remissionem  peccatorum acceperunt quicunque ueterem hominem deponentes, hoc est Adam, membra noui, id est Christi facti sunt. Idem namque in illis oblationes et sacrificia fide mediante operabantur, quod postea sub lege scripta circumcisio aut sub gratia baptismus; uidelicet ut et ipsi ab omni peccato siue originali siue actuali iustificati, inter membra illius computarentur, cuius fide et sacramentis sanctificabantur. Eamdem quippe passio Saluatoris, precedentibus sacramentis, id est siue oblationi sub naturali, siue circumcisioni sub lege scripta, uirtutem et efficaciam sanctificationis contulit, quam subsequentibus et succedentibus confert: hoc solo excepto quod sacrificia et oblationes non ita sub naturali  lege quemadmodum circumcisio sub scripta et baptismus sub gratia ad necessitatem salutis, sed ad cultum deuotionis fiebant, sola tunc fide iustificante et purificante credentes. Et rursum hoc etiam in circumcisione excepto quod illi priores patres quamlibet iusti et Deo placentes ante datam hostiam regni celestis ianuam intrare non poterant; sed tantum in sinu Abrahe, id est in requie tranquilla seruabantur, quousque ille ueniret qui pro nobis moriens et resurgens per assumptam carnem celos ascenderet, et omnibus in se credentibus ac se sequentibus uiam aperiret.

D. Si eadem uirtus in illis sacramentis fuit que in istis est, quid cause erat ut illa cessarent et ista succederent? M. Manifestior ueritas in istis declaratur;  et iustum erat ut sicut paulatim procedente tempore creuit agnitio fidei, ita etiam alia sacramenta instituerentur, que etsi aliam sanctificationem gratie spiritualis non conferrent, eamdem tamen manifestius panderent. Erat quippe idem Saluator, eadem fides, eadem gratia: illic uenturi, hic exhibiti. Sed, quia ipse per quem salus dabatur adhuc longe erat, eiusdem salutis signa obscura esse debuerunt, ut paulatim eius aduentu appropinquante et fides amplius cresceret, et gratia euidentius se manifestaret. Ideo primum per oblationem et postea per circumcisionem, ad ultimum per baptismum, expiationis et iustificationis sacramentum formari institutum est; quia eiusdem mundationis forma et similitudo in oblatione quidem occulte innuitur,  circumcisione uero euidentius exprimitur, per baptismum autem manifesta declaratur. Primam namque iustificationem accepit homo, ut pro remediis salutis, exterioris substantie partem offerret Deo, partem ad usum proprium retineret, quatenus in hoc facto disceret ea que intrinsecus bona erant Deo tribuere, que uero mala, sibi imputare. Sed hoc signum de longe sumptum magis docuit hominem quid esset quam quid fieret. Igitur cum tempus aduenisset quo ueritas declarari debuerat, datum est ei remedium circumcisionis sacramentum, ubi dum ab interiori substantia hominis pars non quidem naturaliter superflua, sed eius quod superfluum est figura, preciditur; iam manifestius illa peccati circumcisio quam in interiori homine gratia perficit  demonstratur. Quia autem circumcisio exteriores sordes et enormitates que foris sunt resecat, ablutio autem maculas etiam interiores emundat; iam manifesta ueritate adueniente Christo circumcisio cessare debuit, ut illud sacramentum succederet, quod perfectam hominis emundationem et interiorem anime candorem  posset declarare. uidentur ergo illa prima sacramenta quasi quedam umbra gratie spiritualis; illa uero que postea secuta sunt quasi quedam imago, et  lineamenta ueritatis habentia. Ista uero non iam umbra uel imago, sed corpus ueritatis; in quibus  quasi spiritus in corpore uiuenti exteriori motione se prodit; sic in eis uita gratie inuisibilis clarissime demonstratur.

D. De operibus restat nunc ut que dicenda sunt aperias. M. Tria genera factorum sunt: quedam sunt omnino bona que nunquam licite preteriri possunt; quedam omnino mala sunt que nunquam licite committi possunt; quedam sunt media que siue fiant siue non fiant nec culpa est nec meritum. Que sic ergo se habent ut nunquam licite fieri possint, illa tantummodo lex naturalis prohibuit; illa uero que nunquam licite possunt preteriri sola precepit, media omnia ad utrumlibet relinquens. De illis autem que uel precipienda uel relinquenda erant, unum tantum preceptum in corde hominis  posuit: Quod tibi uis, id aliis feceris; quod tibi non uis, aliis ne feceris , ut ex sui uidelicet consideratione homo disceret qualem se erga proximum exhibere deberet. Sed postea, cum lex subintrasset, et disciplinam uiuendi arctiorem proponeret cepit ex iis que media erant quedam excipere, et ex eis alia per preceptionem, alia per prohibitionem in alteram partem tantum locare, ut quemadmodum primo homini in paradiso Deus de concessione naturali unam pro precepto discipline exhibitionem exceperat, ita modo filiis eius non ex una ueritate stantibus, sed per uarios errores dissipatis, non unum de concessione naturali preceptum discipline quasi probandis, sed quasi corrigendis et reparandis multa formaret, ut quanto magis se  in mediis temperare discerent, tanto leuius inconcessa cauere ualerent.

D. Que fuerunt illa que lex naturalis facienda aut uitanda proposuerat? M. Illa septem que postea lex scripta in secunda tabula de dilectione proximi mandabat. Primum erat: Honora patrem tuum et matrem tuam, ut bene sit tibi, et sis longeuus super terram; secundum: Non occides; tertium: Non mechaberis; quartum: Non furtum facies; quintum: Non falsum testimonium dices; sextum: Non concupisces uxorem proximi tui; septimum: Non concupisces rem proximi tui . Primum secundum preceptionem factum est; sex alia secundum prohibitionem. D. Quare de non faciendis unum tantum preceptum datum est, et de faciendis plura?  M. Primum peccatum hominis fuit inobedientia; et idcirco uita ista que homini ad penitentiam conceditur, tota obedientie deputatur. Quia igitur homo in malis agendis ex propria concupiscentia in diuersa distrahitur, in bonis uero agendis sola obedientie regula gubernatur; ideo in malis cauendis, que habet ex semetipso et per semetipsum facere potest, singulatim instruendus erat, ad bona uero agenda ad obedientiam solummodo reuocandus, ut ibi per sententiam alterius salubrius disceret quid ipse agere debuisset. Cum enim iubetur homo patri et matri honorem deferre, non hoc ad carnales parentes solum referendum est; sed hoc potius ei precipitur, ut quod in mandatis suis aliquando contempsit,  nunc propter Deum homini superiori obedientiam atque honorem exhibere non dedignetur.

D. Ecce demonstrasti tria, id est fidem, et sacramenta fidei et opera. Nunc superest ut in his qui hec habebant, qualis aut quanta effecta sit reparatio ostendas. M. Si summum bonum hominis contemplatio presentis Dei esset, maxime quia ad perfruendum hoc homo primus conditus creditur, merito fides, per quam absentem quodammodo uidere incipit, initium boni et principium restaurationis eius memoratur. Nam quoniam homo, qui peccando cognitionem Dei perdidit, per fidem iterum illuminatur, ut eum uidere atque cognoscere possit; patet quia id per quod ei primum bonum quod perdiderat redditur, iure exordium restaurationis eius uocatur.  Que restauratio scilicet secundum incrementa fidei crescit, dum homo per agnitionem amplius illuminatur et inflammatur perdilectionem. Fides igitur ipsa est per quam reparatur homo et in qua ei bonum amissum redditur, ut per eam paulatim cognitione pariter et amore crescens ad plenam illam uisionis felicitatem peruenire mereatur. Sic enim iustus quandiu in hoc corpore existens peregrinatur a Domino uiuere habet ex fide, quemadmodum beatus cum eductus de hoc ergastulo fuerit et introductus in gaudium Domini sui, uiuere habebit ex contemplatione. Sed mira Dei dispensatione agitur quod nunc interim malitia hostis antiqui ad impugnandos et persequendos fideles relaxatur, quatenus uidelicet hoc homini reputetur pro merito, si  nunc per fidem ambulans uiam ueritatis etiam uel impugnatus non deserat, qui prius uisione presentis Dei roboratus sola persuasione prostratus erat. Ut autem in hoc prelio inuictus stare possit et bonum suum illesum custodire, dantur ei, ut dictum est iam, in sacramentis arma quibus se muniat, et in operibus bonis tela quibus hostem prosternat, ut scilicet fidei caritate et spe adiuncta interius pariter roboretur et uincat. Iam  satis demonstratum est tibi qualis fides et que sacramenta aut que opera illis sanctis primis ad obtinendam salutem fuerunt necessaria.

D. Quandiu durauit status iste priorum? M. Usque ad Abraham. Tunc etenim uolens Deus populum suum in unum congregare et ab infidelium collegio  sequestrare, ut non solum in una fide, sed etiam in una essent societate, uocauit Abraham, ut eum de terra sua educeret, ut per illum unum et in illo uno omnes qui ab illo nascituri aut illum secuturi erant a pristina conuersatione educens in unam societatem noue uite congregaret. Cui etiam precepit ut circumcideret pellem preputii sui in signum sibi, posteris in exemplum; tantum ad priorem statum superaddens quatenus per hoc signaculum populus Dei ab infidelibus discerneretur, quousque ille uiueret qui non solum de filiis Abrahe, sed de uniuersis etiam gentibus fideles colligeret, ac per hoc non iam per signaculum carnis in genere, sed per signaculum baptismatis secerneret in emundatione.  D. Nunquid non etiam olim ante diluuium fideles ab infidelibus discreti erant? M. Erant; sed post diluuium rursus humanum genus ad unum populum redactum in Abraham secundo discerni cepit. D. Qualiter fiebat circumcisio? M. Preceptum fuit ut puer masculus octauo die natiuitatis sue circumcideretur in carne preputii sui cultello de petra facto. D. Que fuit ratio ut sic fieri preciperetur? M. Tres sunt circumcisiones: una in carne tantum exterius, que sacramentum est; due alie que sunt res et uirtus sacramenti. Altera que fit in presenti, quando per depositionem iniquitatis mens circumciditur. Altera que in futuro fiet, quando per depositionem corruptionis corpus circumcidetur. Prima igitur est in carne; secunda in mente; tertia  in corpore. Octonarius uero in sacra Scriptura aliquando tempus resurrectionis significat quod post presentem  uitam sequitur: aliquando tempus gratie in quo eterna bona seruientibus Deo promittuntur. Merito igitur illa prima circumcisio que sacramentum erat aliarum duarum, iussa est fieri die octauo, ut ostenderet quod in tempore gratie corda circumcidenda erant  per emundationem iniquitatis, et in tempore resurrectionis corpora per depositionem corruptionis. Propterea autem solis masculis data est circumcisio carnis, quia sacra Scriptura per masculinum sexum animam, per muliebrem uero carnem significare solet; ut uidelicet ostenderetur quod illa exterior circumcisio animabus iustificationem contulit, sed carni non abstulit corruptionem. Cultellus de petra factus Christum significat, de quo dicit Apostolus: Petra autem erat Christus , qui tollit peccata mundi . In carne preputii idcirco iussa est fieri quoniam ad remedium data est contra originale peccatum, quod a parentibus contrahimus per illud membrum propagati. D. Quod ergo mulieres remedium habebant que non circumcidebantur?  M. Fidem et oblationes siue sacrificia: ipsam quoque circumcisionem; non tamen suscipiendo sed credendo. D. Quid dicendum est de pueris ante octauam diem morientibus, quoniam ad illud remedium peruenire non poterant, saluine fuerant an damnati? M. Hoc Dei iudicio relinquendum mihi uidetur.





SUMMA SENTENTIARUM SEPTEM TRACTATIBUS DISTINCTA. *


TRACT. I. De tribus uirtutibus theologalibus: fide, spe et caritate. De sacratissima Trinitate, et de fide Incarnationis uerbi.---TRACT. II. De creatione et statu angelice nature.---TRACT. III. De creatione et statu humane nature.---TRACT. Iu. De sacramentis in generali et preceptis diuinis.---TRACT. u. De sacramento baptismi.---TRACT. uI. De sacramento confirmationis, eucaristie, penitentie, et extreme unctionis---TRACT. uII. De sacramento coniugii.



PRAEFATIO.

De fide et spe que in nobis est, omni poscenti rationem reddere, ut ait Petrus in Epistola sua, parati esse debemus cum modestia et timore . Itaque, ut pariter seruetur modestia in sermone, timor in assertione, profanas uerborum nouitates, ut Apostolus precipit, uitemus ; et in nullam partem precipiti assertione declinemus. Melius est enim non eloqui  magna, quam definire contraria. Sed ubicunque possumus auctoritatum uestigia sequamur, ubi uero certa deest auctoritas, his potissimum assentire studeamus, qui maxime auctoribus accedunt; et non de sensu suo presumentes, scripturas ex pietate interpretantur. Scriptura enim sancta, ut ait beatus Augustinus, altitudine superbos irridet, profunditate attentos tenet; magnos ueritate, paruulos nutrit affabilitate. Si qua igitur obscura nobis occurrerint, sit nostri propositi primum ad auctoritates confugere; deinde quid nostri temporis sapientes de illis sentiant in medium conferre; et cur potius hos quam illos imitari placeat  pro facultate nostra in lucem ponere.



TRACTATUS PRIMUS.



CAPITULA.

CAP. I. De fide.---CAP. II. De spe et caritate.---CAP. III. De fide antiquorum.---CAP. Iu. De quibus constet fides.---CAP. u. De spiritu creato utrum sit localis.---CAP. uI. De distinctione Trinitatis.---CAP.  uII. De nominibus personas Trinitatis distinguentibus.---CAP. uIII. De equalitate Patris, et Filii, et Spiritus sancti.---CAP. IX. Quod de sancta Trinitate nichil dicatur secundum accidens.---CAP. X. De diuersa nominum acceptione.---CAP. XI. De personarum appropriatis.---CAP. XII. De prescientia et predestinatione.---CAP. XIII. De uoluntate Dei.---CAP. XIu. De omni potentia Dei.---CAP. Xu. De fide incarnationis.---CAP. XuI. Quod Christus simul animam et carnem assumpsit.---CAP. XuII. Quod Christus omnia infirma nostra preter peccatum susceperit.---CAP. XuIII. An Christus sit creatura.---CAP. XIX. An in morte Christi separata fuerit diuinitas ab humanitate.



CAP. I. De Fide.


Et quoniam fide  omnia moderanda sunt, ne quid ut superfluum diffluat, dicente Apostolo: Unicuique Deus diuisit mensuram fidei ; de ea in primis est uidendum quid sit, et quas partes habeat. Fides, ut ait Apostolus, est substantia rerum sperandarum, argumentum non apparentium . Substantia rerum sperandarum quia per fidem in nobis subsistunt speranda. Speranda uocat bona illa eterna que desideramus, ut sunt immortalitas, et cetera que in nobis per fidem iam subsistunt, in futuro per experientiam. Argumentum non apparentium, id est probatio; quia si quis dubitat inde, non possunt aliquando probari humana ratione. Ut si quis quereret  unde scis partum uirginis, futurum etiam statum electorum: non habeo aliud argumentum, nisi quod credo indubitanter quod prophete et alii qui per Spiritum sanctum locuti sunt, super illis dixerant, quos Deus nullo modo falleret, cum in eis loqueretur et miracula faceret. Et cum ex magna parte uideam completa que dixerunt, cetera non dubito complenda que restant. Est itaque fides substantia rerum sperandarum, quantum ad nos; argumentum non apparentium, quantum ad alios. Sed hac diffinitione magis ostenditur effectus fidei quam quid ipsa sit; nec etiam omnes partes fidei comprehendit, cum speranda non preterita, sed futura tantum contineat: Quare sic diffiniri potest. Fides est uoluntaria certitudo absentium supra opinionem  et infra scientiam constituta. uoluntaria; quia non cogitur, absentium, id est sensibus corporis non subiacentium; supra opinionem, quia plus est credere quam opinari; infra scientiam, quia minus est credere quam scire. Ideo enim credimus, ut aliquando sciamus.



CAP. II. De spe et caritate.

De fide oritur spes, que sic diffiniri potest: Spes est fiducia futurorum bonorum, ex gratia Dei et ex bona conscientia ueniens. De fide tanquam fundamento omnium bonorum spes et caritas oriuntur; quia nichil potest sperari uel speratum amari nisi prius credatur; credi autem potest quod non speratur uel amatur. Licet simul sint tempore et non prius fides  quam spes et caritas,  tamen in causa fides precedit spem et caritatem, quia inde speramus et diligimus quod credimus; similiter ex spe caritas, quia ideo diligimus futura bona, quia speramus. Quod enim speramus nos adepturos, hoc diligimus. Sed quia, ut auctoritas dicit, spes et certitudo ueniens ex precedentibus meritis; et item: Sine meritis sperare non spes, sed presumptio debet dici; et sine caritate nullum  meritum: uidetur quibusdam quod ex fide et caritate sit spes. Ut enim dicit Augustinus in lib. De fide et operibus: Fides que per dilectionem operatur, fundamentum est: non fides demonum qua ipsi credunt et contremiscunt. Et si spes est ex fide operante per dilectionem; tunc ex fide et caritate. Sed quod auctores frequenter hunc ordinem ponunt: fides, spes, caritas; hoc ideo fit, ut dicunt, quia caritas maior est. Illa tamen opinio  sic potest solui. Spes est certitudo ex precedentibus meritis: non debet intelligi ex meritis precedentibus ipsam spem, quia nullum meritum precedit spem; sed precedentibus illud quod speratur. Hoc distat inter fidem et spem, quod fides est de preteritis, ut sunt natiuitas et passio Christi;  et de presentibus, ut quod in altari est uerum corpus Christi; et de futuris, ut est immortalitas. Spes autem de futuris tantum est; item fides est de bonis et malis; spes de bonis tantum adipiscendis. Spes namque alicuius incommodi magis debet desperatio a bono quam spes appellari. Illud quoque sciendum est quod fides est solummodo de iis que non uidentur. Gregorius Homilia tertia: Apparentia non habent fidem, sed agnitionem. Item in Dialogo: Cum Paulus dicat: Fides est substantia rerum sperandarum, argumentum non apparentium ; hoc ueraciter dicitur credit, quod non ualet uideri. Nam credi iam non potest, quod uideri potest. Thomas aliud uidit, aliud credidit; hominem uidit, et Deum confessus est dicens: Deus meus et Dominus  meus . Credimus ut cognoscamus; non cognoscimus, ut credamus. Quid est enim fides, nisi credere quod non uides? Fides ergo est quod non uides credere; ueritas quod credidisti uidere. uidentur tamen quedam auctoritates uelle quod fides etiam de iis que uidentur sit, ut in Ioanne: Nunc autem dico uobis priusquam fiat, ut cum factum fuerit credatis . Unde Augustinus: Quid sibi uult, ut cum factum fuerit credatis? Nam et ille cui dictum est: Quia uidisti credidisti ; non hoc credidit quod uidit. Cernebat carnem; credebat Deum in carne latentem. Sed si dicimus credi que uidentur  non tamen ipsa est que edificatur in nobis fides;  sed ex rebus quas uidemus agitur in nobis, ut ea credantur que non uidentur. Idem Augustinus in libro Questionum Euangeliorum: Est etiam fides rerum, quando non uerbis, sed rebus ipsis presentibus creditur; cum iam per speciem manifestam se contemplandam prebebit sanctis ipsa Dei sapientia. De qua fide rerum lucisque ipsius presentia forsitan Paulus dicit: Iustitia enim Dei reuelatur in eo ex fide in fidem . Sed potest dici quod Augustinus  hoc dicat, non de sacramento fidei, sed de re fidei. Est enim ipsa fides qua nunc Deum cernimus per speculum in enigmate , sacramentum illius future uisionis qua Deum uidebimus facie ad faciem  sicuti est. Potest queri an Petrus habuit fidem passionis Christi quam oculis uidit, cum fides non sit apparentium. Ad quod dici potest quod non fidem, sed agnitionem inde habuit, nisi ut solet abusiue dici: credo oculis meis. Sed in hoc quod uidit, nullum meritum fuit si credidit; sed in hoc quod illum credebat Deum esse, quem uidebat in ligno pendere. Fides itaque que est ad edificationem, de non apparentibus est.

Solet queri de fide utrum sit uirtus. Prosper ex dictis Augustini: Tres sunt, inquit, summe uirtutes,  fides, spes, caritas. Et Apostolus: Credidit Abraham Deo, et reputatum est ei ad iustitiam . Item fides habet meritum; sed nichil habet meritum nisi uirtus. Quidam tamen dicunt quod non sit uirtus, propter illud Apostoli: Si habuero omnem fidem, caritatem autem non habeam, nichil sum , ubi innuit quod fides sine caritate possit haberi; sed nulla uirtus sine caritate potest esse. Sane tamen potest dici quod fides per dilectionem operans sit uirtus, sine dilectione non est uirtus. Si opponatur, tunc sunt due fides: non sunt due, sed eadem aucta, unde illud: Adauge in nobis fidem , ut enim dicit Hieronymus: Quantum credimus, tantum diligimus; et e diuerso.



CAP. III. De fide antiquorum.

 Nunc de cognitione fidei quam antiqui habuerunt, et quomodo aucta sit per legem Moysi et Euangelium, dicendum uidetur. Est enim fides aliquando parua cognitione, et magna constantia uel deuotione. Magna deuotione fuit in muliere illa cui dictum est: O mulier, magna est fides tua!  Aliquando magna cognitione, et parua constantia uel deuotione, ut in Petro quando negauit, et in nobis etiam: que non adeo Deo placet. Et quia non potest esse penitus sine cognitione fides, licet non perfecta; Deus tamen sic ab initio temperauit notitiam sui, ut sicut nunquam totus potuit comprehendi, sic nunquam prorsus, potuit ignorari. Ideo autem totus noluit manifestari, ut fides haberet meritum; nec totus occultari  ut infidelitas de ignorantia non excusaretur. Et est quedam fides uel cognitio fidei, sine qua nullo tempore potuit salus esse; scilicet cognoscere Deum esse, et remuneratorem esse sperantium in se; iuxta illud Apostoli: Oportet accedentem ad Deum credere quia est, et quod remunerator est sperantium in se . Sed cum Deus inuisibilis sit, iuxta illud: Deum nemo uidit unquam ; quomodo indicari potuit? Partim humana ratione partim diuina reuelatione. Quod utrumque apostolis ostendit cum dicit: Quod notum est Dei, manifestum est in illis . Et non dicit manifestum illi. In hoc profecto quod ait manifestum est in illis, plane ostendit quod in illis erat, unde Deum noscere poterant. Cum uero subiungit: Deus illis reuelauit , ostendit  quod ratio humana per se insufficiens esset nisi reuelatio diuina illi in adiutorium adesset. Reuelatio diuina autem fit duobus modis: interna inspiratione et discipline eruditione, que foris fit per facta uel per dicta. Humana etiam ratione poterant Deum scire; quia, cum humana mens se non possit ignorare, scit se aliquando cepisse, nec hoc ignorare potest, quoniam; cum non semper fuit, sibi ut esset subsistentiam dare non potuit, ut ergo esset hoc ab alio se cepisse cognoscit. Quem idcirco non cepisse constat; quia si ab alio cepisset, primus omnibus existendi auctor esse non posset. In administratione etiam uisibilium et gubernatione, diuinam sapientiam et bonitatem poterant deprehendere. Apparet itaque quod etiam ante legem per ea que facta sunt inuisibilia  Dei a creatura mundi conspici potuerunt. Per legem scriptam cepit crescere cognitio fidei. Tunc enim ille cepit promitti per quem fieret liberatio, scilicet Messias; nondum tamen modus redemptionis plene cognoscebatur. Semper tamen et ante legem et in tempore legis fuerunt aliqui quibus fides incarnationis reuelata fuit, qui uelut columne Ecclesie essent. Queritur de illis simplicibus quibus non erat facta reuelatio  utrum saluati sint? Quidam dicunt eos non esse saluatos propter istas auctoritates. Augustinus ad Optatum Illa, inquit, tantum fides saluat, qua credimus nullum hominem liberari a contagione mortis, quam prima natiuitate contraxit, nisi per unum mediatorem,  cuius mediatoris fide etiam illi salui facti sunt qui priusquam in carne ueniret crediderunt in carne uenturum. Eadem namque fides est et nostra et illorum; quoniam quod illi crediderunt futurum, nos credimus factum. Idem in libro De correctione et gratia: Nemo liberatur a damnatione que facta est per Adam nisi per fidem Iesu Christi. Gregorius super Ezechielem: Et qui preibant, inquit, et qui sequebantur, clamabant dicentes: Hosanna filio Dauid , et cetera. Quia omnes electi, qui in Iudea esse potuerunt, siue qui nunc in Ecclesia sunt, in mediatorem Dei et hominum crediderunt et credunt. Augustinus De nuptiis et concupiscentia. Eadem, inquit, fides mediatoris saluos faciebat antiquos  iustos, pusillos cum magnis; quia, sicut credimus nos Christum in carne uenisse, ita illi uenturum; sicut nos mortuum, ita illi moriturum; sicut nos resurrexisse, ita illi resurrecturum; et nos et illi ad iudicium uiuorum et mortuorum uenturum. Et ideo dicunt isti quod nullus de antiquis potuit saluari, nisi ista quatuor ad minimum crederet; scilicet uenturum, moriturum, resurrecturum et ad iudicium uenturum. Sed quibus non erat reuelatio facta hoc penitus ignorabant. Quomodo ergo hoc credebant? Alii, quibus magis assentimus, dicunt eos fidem Christi uelatam in mysterio habuisse; et quod alii quibus reuelatio facta erat sciebant et credebant, hoc isti  credebant: commiserant enim illis fidem suam. Unde in Iob: Boues  arabant et asine pascebantur iuxta eos . Isti erant asine pascentes iuxta boues. Sicut hodie in Ecclesia multi simplices, etsi ita distincte nesciant Trinitatem assignare, credunt tamen quia in fide et humilitate adherent illis qui et hoc sciunt et credunt.

Opponitur: Cum hoc esset habere fidem Christi uelatam in mysterio, credere scilicet Deum esse et remuneratorem sperantium in se, et philosophi hoc crederent: tunc habebant fidem Christi uelatam in mysterio. Sed auctoritas dicit eos non posse humana ratione fidem incarnationis habuisse: ipsi uero nichil credebant nisi quod humana ratione poterat comprobari. Sed, ut diximus, bobus arantibus per fidem et humilitatem adherere: hoc erat habere fidem  Christi occultam in mysterio, quales fuisse putamus quosdam gentiles, ut uiduam Sareptenam et Iob. Et ita dicimus simplices illius temporis credidisse omnia quia nos credimus, qua credebant credentibus. Sed in tempore gratie iam non sufficit Deum esse credere, sicut tunc; quia manifestatio ueritatis iam facta est. Etenim secundum tempora profectus est et mensura fidei, Cornelius habebat fidem, sed que non sufficeret ad salutem, unde Augustinus: Accepte sunt, inquit, eleemosyne Cornelii antequam crederet in Christum, nec tamen sine aliqua fide donabat et orabat. Nam quomodo inuocabat in quem non crediderat? Sed si posset sine fide Christi esse salus, nec ad eum mitteretur Petrus. Ex quo apparet quod licet crederet hoc idem quod antiqui simplices; tamen propter  temporis qualitatem iam non sufficiebat. Post supra dicta partes fidei prosequamur.



CAP. Iu. De quibus constet fides.

Duo sunt in quibus maxime fides consistit: mysterium diuinitatis et sacramentum incarnationis. Ac primum de illa parte fidei que pertinet ad unitatem diuine substantie uideamus. Sicut enim ratio approbauit Deum esse, ita et unum esse affirmat, ut principium omnium unum sit et finis. Si enim duo essent, uel utrumque insufficiens esset, uel alterum superfluum; quia, si aliquid deesset uni quod haberet alterum, non summe perfectum esset. Si uero nichil uni deesset quod haberet alterum, cum in uno omnia essent, alterum superflueret. Est ergo unum principium,  unus auctor omnium; quod  multe auctoritates probant. Ut in propheta Moyse: Audi, Isrel: Dominus Deus tuus, Deus unus est . Et ideo uere unus est; quia incommutabilis, inuariabilis. Apud eum namque non est ulla permutatio, nec uicissitudinis obumbratio ; quia non est ei illud esse quam sapientem esse, immensum esse, eternum, bonum, iustum. Cum autem dicitur iustus, sapiens, et cetera; non diuersitatem proprietatum ostendimus que in Deo nulla est, sed diuersos effectus quos Deus operatur in creaturis. Cum enim dicitur iustus, intelligimus quod iuste iudicat; cum sapiens, quod sapienter omnia facit et gubernat; cum misericors quod misericorditer peccatoribus parcit. Augustinus contra Arium: Intelligamus,  inquit, Deum quantum possumus sine qualitate bonum, sine quantitate magnum, sine indigentia creatorem, sine situ presentem, sine loco ubique totum, sine tempore sempiternum, sine commutatione mutabilia facientem nichilque patientem. Quod si quis Deum ita cogitat et nondum potest inuenire omnino quid sit, pie tamen caueat quantum potest aliquid de illo sentire quod non sit. Hec diuina substantia ubique tota est, et in ipsa sunt omnia. Quod omnia in Deo sint, Ioannes testatur, dicens: Omnia in ipso uita erat , id est immutabiliter, quia eorum dispositio et ordo in ipso fuit ab eterno. Non enim in Deo ceperunt esse, que in actu et ortum habent et mutabilitatem. Quod Deus ubique et in omni creatura sit, ipse ait per prophetam: Celum  et terram ego impleo . Et alibi: Si ascendero in celum tu illic es; si descendero ad infernum ades . Item Sapientia: Que attingit a fine usque ad finem fortiter , id est a minima creatura usque ad maximam, uel ab una extremitate usque ad alteram; et disponit omnia suauiter . Sed aliter omnia in Deo; aliter Deus in omnibus. Omnia in Deo non per essentiam; quia, ut dicit Augustinus: Quidquid in Deo est Deus est; sed ut diximus, per dispositionem. Quia, ut idem ait: Sicut arca antequam fiat est in mente artificis, ita omnia in Deo ab eterno. Nec tamen sequitur: ergo ab eterno fuerunt, sed in Deo ab eterno; quia si in Deo cepissent, iam in eo esset mutatio. Solet opponi sic. Si creature in Deo, quia sciuntur ab eo  antequam fiant; ergo mala in Deo, quia sciuntur ab eo antequam fiant. Sed, ut dixi, creature sunt in Deo, quia eorum dispositio et causa in eo est; malorum uero non est auctor Deus. Ut enim ostendimus, creature non sunt in Deo per essentiam; Deus uero in omni creatura est per essentiam. Quidam tamen calumniatores ueritatis dicunt eum per potentiam et non per essentiam ubique esse; quia eum contingere possent inquinationes sordium si ubique esset essentialiter. Quod ita friuolum est, ut nec responsione dignum sit, cum etiam spiritus creatus sordibus corporis  inquinari non possit. Postremo queratur ab eis quid potissimum de eo concedendum sit, uel quod nusquam  per essentiam sit, uel quod ubique, uel quod alicubi, ita quod non ubique. Sed quis audeat dicere quod nusquam diuina essentia sit? Quis etiam quod alicubi et non ubique? Si enim ita alicubi est diuina essentia uel substantia quod non ubique, ergo localis est. Concedant ergo quod ubique est essentialiter. Nam auctoritas Augustini quam solent inducere, illorum errorem potius quam iuuet destruit: Hec scilicet qua dicit Deum ubique esse non locis, sed actionibus ut errorem foueant, fures ueritatis efficiuntur. Sic namque est in auctoritate illa. Deus ubique est, cui non locis, sed actionibus appropinquamus. Fatendum est itaque Deum in omni loco ueraciter et essentialiter esse, nec tamen loco comprehendi ullo, quoniam incircumscriptibilis est. Quod ipse Augustinus  alibi ad Dardanum testatur dicens: Non quasi spatiosa magnitudine opinemur Deum per cuncta diffundi, sicut humus aut lux ista diffunditur; sed ita potius sicuti est sapientia in duobus quorum neuter sapientior, sed alter corpore grandior. Una sapientia in utroque non est in maiore maior, nec in minore minor; aut minor in uno quam in duobus; ita et Deus sine labore regens, sine onere continens mundum, in celo totus, in terra totus, et in utroque totus; et nullo contentus loco, sed in seipso ubique totus. Ideo ubique esse dicitur, quia nulli parti rerum absens; ideo totus, quia non parti rerum partem sui presentem exhibet, et alteri parti alteram partem in seipso; quia non continetur in eis quibus presens est tanquam sine illis esse non  possit. Nam spatia locorum tolle corporibus, et corpora non erunt; tolle ipsa corpora qualitatibus, non erit ubi sint, et ideo necesse est ut non sint.

Opponitur: Hodie fit noua aliqua creatura, sicut anima. Prius nichil erat ipsa, quia de nichilo facta, non erat Deus in eo cum nichil erat; modo est in ea: ergo est ubi non erat prius. Mutabilis est igitur. Sed, quemadmodum si nubes opponitur radio solis, non est tamen radius alibi quam prius; nubes uero est ubi non erat, sed radius non; quia nubes ubi radius erat ibi cepit esse. Ita Deus cum antequam creatura illa esset ubique foret, ibidem erat ubi illa facta est: non ergo modo alibi quam prius. Ita etiam dicimus de mundo et de omnibus creaturis:  que, licet non semper fuerunt , non tamen est ubi non erat; quia ubique sine loco ueraciter est, sicut sempiternus sine tempore, ut Augustinus dicit. Quamuis igitur ad plenum discutere non sufficimus, indubitanter tamen credimus Deum ubique essentialiter esse; nec sine eo potest aliquid subsistere etiam per momentum ex omnibus que fecit; quia omnia continet et penetrat et a nullo continetur; qui non potest comprehendi pro sui immensitate, nec pro sui puritate maculari, nec pro sui simplicitate diuidi. Augustinus ad Dardanum: Non solum uniuersitati creature? uerum etiam cuilibet parti eius totus pariter adest. In eodem: Fatendum est ubique esse Deum per Diuinitatis presentiam;  sed non ubique per inhabitantis gratiam. Propter hanc enim inhabitationem, ubi procul dubio gratia dilectionis eius agnoscitur, non dicimus: Pater noster qui est ubique ; sed qui est in celis . Dicamus igitur Deum in omnibus creaturis esse et equaliter esse per presentiam deitatis siue per essentiam; per inhabitantem uero gratiam non in omnibus, sed in bonis tantum; nec equaliter, quia quanto meliores, tanto abundantius in eis habitat, id est perfectius ab eo cognoscitur et diligitur: Sicut anima, ut Augustinus dicit ad Hieronymum de origine anime, per omnes particulas corporis tota simul adest, nec minor in minoribus nec in maioribus maior; sed  tamen in aliis intensius, in aliis remissius effectus suos exercet, cum in singulis particulis corporis essentialiter sit. In malis non est Deus per inhabitantem gratiam; qui non illuminantur ab eo. Unde: Lux in tenebris lucet, et tenebre eam non comprehenderunt . Sicut lux solis perfundit oculos ceci, sed non capitur eo. Bonos uero illuminat lux ista, sed non equaliter. Augustinus ad Dardanum: Cum Deus qui ubique est non in omnibus habitet, etiam in quibus habitat non equaliter habitat. Nam inde est illud quod Eliseus poposcit, ut dupliciter in eo staret spiritus Dei qui erat in Elia . Et unde ab omnibus sanctis alii sanctiores sunt, nisi abundantius habeant Deum habitatorem? Hi quoque ab eo longe esse dicuntur qui peccando dissimiles  facti sunt; et hi ei appropinquare dicuntur qui similitudinem eius bene uiuendo recipiunt. Est ergo Deus ubique per presentiam siue per essentiam; et equaliter in omni loco; sed non est in loco, id est, non est localis.



CAP. u. De spiritu creato, utrum sit localis.

Queritur de spiritu creato, utrum in loco uel localis sit. Quidam uolunt et dicunt quod non sit localis nec in loco: nimis inherentes isti sententie Augustini super Genesim. Corporalis creatura mouetur per tempora et loca; spiritualis uero tantum per tempora. Moueri per tempus, est moueri per affectiones, ut de tristitia in gaudium, discendo etiam que nescit, ut in angelis, in hoc enim prius et posterius consideratur. Deus nec per tempora,  nec per loca. Sed ubi Augustinus dicit: Spiritualis creatura non mouetur per loca; hoc intellexit, non habet localem circumscriptionem. Ea enim que habent dimensionem loco circumscribuntur, quoniam eis secundum locum principium et medium et finis assignatur. Spiritus uero creatus non habet dimensionem; et quia tamen terminum habet, quia ita est hic quod non alibi, localis est, licet non faciat distantiam in loco; quia, etsi multi spiritus essent hic, non coangustarent locum ut minus de corporibus contineret. Solus igitur Deus, quia intra se omnia continet, iuxta illud: In quo uiuimus, mouemur, et sumus : nec habet terminum, nec loco continetur. Sed quidquid habet terminum secundum  aliquid locale est. Ambrosius in libro De fide: Sic enim Isaias dixit: Quia missus est ad me unus de Seraphim . Et Spiritus quidem sanctus missus dicitur; sed seraphin ad unum, Spiritus sanctus ad omnes. Seraphin mittitur in ministerium, Spiritus sanctus operatur mysterium. Seraphin de loco ad locum transit, non enim complet omnia, sed ipsum repletur a Spiritu. Hic plane dicit Ambrosius quod angeli locales sunt.



CAP. uI. De distinctione Trinitatis

His consideratis restat de iis uidere que pertinent ad distinctionem personarum Trinitatis; et prius testimonia auctoritatis inducamus. In Genesi dicitur: Faciamus hominem ad imaginem et similitudinem nostram . Per numerum pluralem,  Trinitatem ostendit. Et Psalmista: Dominus dixit ad me: Filius meus es tu . Et Ioannes: In principio erat uerbum, et uerbum erat apud Deum, et Deus erat uerbum . Huius quoque inuestigationis et considerationis habet ratio quedam exemplaria in iis que facta sunt. Deus enim qui in se uideri non potest, in opere suo manifestatus est. Nam sicut sapientia hominis non uidetur ab homine ipso nisi quando manifestatur per uerbum, ita sapientia Dei non potuit agnosci donec manifestaretur per opus suum, quod est quasi extrinsecum uerbum, sapientiam Dei quodammodo reuelans, sicut per uerbum oris manifestatur uerbum cordis, id est cogitatio mentis. Et quia inter omnes creaturas magis accedit ad similitudinem Dei rationalis  creatura  in seipsa potuit humana mens uestigium Trinitatis inuenire euidentius quam in ceteris. uidit enim quoniam ex seipsa nascitur sapientia, que est in ipsa, et quoniam ipsa diligit sapientiam suam; et ita procedit sapientia de mente, et de mente et sapientia procedit amor, quo ipsa mens diligit sapientiam genitam a se. Et sunt simul hec tria et tamen una est substantia in qua sunt hec tria, scilicet mens, sapientia et amor. Et sunt hec tria inter se distincta; quoniam mens non est sapientia uel amor, nec sapientia mens uel amor, et tamen unitas substantie non recedit. Et conscendit mens ab istis ad Creatorem suum, et considerat eum sapientiam habere. Et quoniam nunquam sine  sapientia fuit, considerat etiam quod sapientiam suam semper dilexit, et quod amorem ad eam semper habuit. Est enim amor ceternus eterno; quia ceterne sapientie eius. Rursus considerat quod non potest in Deo aliquid diuersum esse ab eo. Et ita sapientia Dei, Deus est; et amor eius Deus est. Et ideo unitas manet in Trinitate. Et hec Trinitas est Pater qui a nullo est, et sapientia Patris que a Patre genita est, et Spiritus sanctus qui ab utroque procedit, qui sepissime in Scripturis amor Patris et Filii appellatur. Et sunt iste tres persone distincte; sed tamen una substantia, unus Deus. Augustinus in libro De Trinitate: Tres personas eiusdem essentie uel tres personas unam essentiam dicimus, tres autem personas ex eadem essentia non  dicimus, quasi aliud quod essentia, aliud quod persona. Hic uidendum est quare in sancta Trinitate illa persona que a nullo est appellatur Pater. Ideo scilicet quia de substantia sua genuit Filium. Sapientia Patris seu uerbum dicitur Filius, quia genita ab ipso Patre. Unde Psalmista: Eructauit cor meum uerbum bonum . Qui a Patre et Filio procedit, dictus est Spiritus sanctus; quia inspiratur a Patre et Filio ad sanctificandum; et tamen non uenit sine Patre et Filio; quia Trinitas indiuisa est. Sed inspirari a Patre et Filio, hoc est illi esse a Patre et Filio; quod eternum illi est qui datur ex tempore et accipitur. Sicut Spiritus sanctus donum est Patris et Filii; et cum datur, ex tempore datur;  et dari a Patre et Filio non aliud illi est quam esse a Patre et Filio; quod eternum illi est et non temporale qui datur ex tempore. Sic quod spiritus est Patris et Filii, eternum illi est qui ex tempore inspiratur a Patre et Filio. Beda in Homilia prima post ascensionem: Cum spiritus gratia datur hominibus, profecto Spiritus mittitur a Patre, mittitur a Filio, procedit a Patre, procedit et a Filio; quia et eius missio ipsa processio est qua ex Patre et Filio procedit. Augustinus in libro quinto De Trinitate ait: Procedit non quomodo natus sed quomodo datus: quod enim datum est, et ad eum refertur qui dedit, et ad eos quibus dedit. Idem: Si non procedit nisi cum datur, nec procederet utique nisi prius esset cui daretur. Nam donum potest esse antequam  detur, donatum autem nisi datum fuerit nullo modo dici potest.

Hic magna oritur questio quare illa tria que in anima sunt non dicantur tres persone, sicut illa que horum similitudine in Deitate reperta sunt, tres persone dicuntur et sunt. Ad quod potest dici quod ideo non sunt persone, quia sunt affectiones mutabiles circa animam. Aliquando enim anima est sine notitia et amore. Nec potest dici, notitia hominis est homo, uel amor hominis est homo; sed sapientia Dei Deus est amor Dei Deus est; quia non est in Deo aliud ab ipso. Tres igitur persone, unus Deus, una substantia, una natura; tres persone; Pater, Filius, Spiritus sanctus. Sed Pater a nullo  est, unde Augustinus: Pater est principium Trinitatis, hoc est, in Trinitate; quia non est principium sui ipsius; sed ab eo Filius et Spiritus sanctus, et ipse a nullo. Quod a Filio procedat Spiritus sanctus auctoritates multas habemus. Apostolus: Dominus misit spiritum Filii clamantem in corda uestra: Abba pater . Et in Euangelio: uirtus Dei de illo exibat . Greci tamen dicunt Spiritum sanctum procedere tantum a Patre et non a Filio. Hoc autem ideo dicunt, quia in Symbolo apostolorum nulla fit inde mentio, hoc est in Credo minori, nec in Symbolo quod fuit datum in Nicena synodo: in fine cuius habetur, qui aliter dixerit anathema sit, quod nos ita exponimus: qui aliter, id est contrarium. Sed cum istud non sit ibi affirmatum uel negatum,  non dicimus illi Symbolo contrarium.



CAP. uII. De nominibus personas Trinitatis distinguentibus.

His premissis uidendum est quod in sancta Trinitate sunt quedam nomina distinguentia personas, sunt et alia unitatem nature uel substantie significantia, ut hec nomina, Deus, omnipotens, eternus, immensus; et hec dicuntur secundum substantiam. Non enim aliud est illi natura esse quam Deum esse, omnipotentem esse, eternum, immensum, iustum, sapientem et similia, et ideo sicut una essentia et non tres; ita unus Deus et non tres, unus omnipotens, unus eternus, unus immensus, et cetera. Augustinus in libro septimo De Trinitate: Quia hoc est illi esse Deum, quod esse: tam tres essentias quam  tres deos dici fas non est. Sunt et alia nomina quibus distinguitur Trinitas. Pater, ingenitus, genitor: et hec conueniunt Patri tantum. Filio soli conueniunt hec alia; Filius genitus, natus, uerbum, et alia similia. Spiritui sancto hec, Spiritus sanctus, donum, procedens a Patre et Filio; et hec nomina significant proprietates quibus persone distinguuntur. Solius namque Patris est proprium esse Patrem, esse ingenitum, quia a nullo est. Proprium Filii genitum esse a Patre. Proprium Spiritus sancti, a Patre et Filio procedere. Sed in hoc quod Pater est Deus, omnipotens, sapiens, et cetera: non distinguitur a Filio et Spiritu sancto, quia et Filius Deus, omnipotens, et similia; et Spiritus sanctus similiter.

 Queritur cum Spiritui sancto non conueniat genitum esse, si esse ingenitus dici possit. Augustinus ad Orosium: Spiritum sanctum nec genitum nec ingenitum fides certa declarat; quia si dixerimus ingenitum, duos patres affirmare uidebimur; si autem genitum, duos filios credere culpabimur. Item Orosius ad Augustinum: uoluntate genuit Pater Filium an necessitate? Augustinus, nec uoluntate, nec necessitate; quia necessitas in Deo non est, preire uoluntas sapientiam non potest. Nam quidam nostrum, cum eum interrogasset hereticus, utrum nolens an uolens genuerit Pater Filium, laudabiliter respondisse fertur. Dic, inquit, et tu, heretice, Deus Pater necessitate est Deus, an uoluntate? Si dixisset necessitate,  grandis absurditas sequebatur; si uoluntate, respondebatur illi, ergo uoluntate Deus est non natura. Itaque sicut Pater natura est Deus, ita natura genuit Filium. Et hec genitura eterna, ineffabilis est. Unde propheta: Generationem eius quis enarrabit?  Solent quidam sic opponere. Non est aliud Filium gigni a Patre quam esse a Patre. Ad quod dicimus quod cum Filius et Spiritus sanctus a Patre sint, aliter tamen Filius est a Patre, aliter Spiritus sanctus. Augustinus: Spiritus quoque a Patre est, sed non quomodo natus, imo quomodo datus. Filius etiam a Patre procedit, ut ipse ostendit in Ioanne, dicens: Ego ex Deo processi et ueni in mundum . Et ita Filius a Patre  est procedendo et nascendo; Spiritus uero a Patre non nascendo, sed procedendo. Uterque enim procedit a Patre, sed ineffabili et dissimili modo. Non est itaque Spiritus sanctus genitus; quia cum sit a Patre et Filio, si genitus esset iam haberet duos patres, et sic in trinitate esset confusio in qua et duo patres et duo filii essent. Quid autem sit gigni, quid sit procedere, in hac uita sciri non potest. Augustinus in libro secundo De Trinitate de hac genitura dicit: Non est aliud illi esse de Patre, id est nasci de Patre, quam uidere Patrem; aut aliud uidere Patrem operantem quam pariter operari. Sed quis hoc intelligit? Ambrosius de Trinitate: Quomodo Filius sit genitus, impossibile est scire; mens deficit, uox silet, non hominis tantum sed angelorum; super  angelos, super cherubim, super seraphim, super omnem sensum est. Credere iubemur, discutere non permittimur. Aufer argumenta ubi fides queritur. Idem: Licet scire quod natus sit, non autem licet discutere quemadmodum natus sit. Quidam tamen de ingenio suo presumentes dicunt se non nescire eiusmodi; adherentes illi auctoritati Hieronymi super Ecclesiastem. Quis in sacris Scripturis sepissime non pro impossibili, sed pro difficili ponitur, ut ibi: Generationem eius quis enarrabit? Sed hoc intellexit Hieronymus de generatione que fuit secundum carnem, que aliquo modo enarrari potest.

Queri solet, cum generatio Filii a Patre nec principium habet nec finem . Et in Psalmo dicitur: Ego hodie genui te ; hodie dixit quia non preterit illa generatio: genui, quia initio caret.



CAP. uIII. De equalitate Patris et Filii et Spiritus sancti.

Supradictis adiiciendum, quod licet Filius de Patre, non tamen posterior Patre, uel inferior putandus est, sed ceternus, coomnipotens, consubstantialis, cequalis Patri Filius Patri et Filio Spiritus sanctus. Augustinus in libro De Trinitate: Sic ceternus est Patri Filius, sicut splendor ceuus est igni, et esset eternus si ignis esset eternus. Et est notandum quod Filius equalis est Patri secundum substantiam, non secundum proprietatem qua distinguitur  a Patre. In eo enim quod Filius est unus Deus cum Patre, una natura, una substantia, equalis est Patri; sed secundum quod de Patre est genitus, non est equalis ei. Ergo inequalis? non est uerum; quia secundum hoc quod Pater est ingenitus, Filius genitus; nec equalitas nec inequalitas consideratur. Idem et de Spiritu sancto. Augustinus in quinto libro De Trinitate: Quia uero Filius relatiue ad Patrem dicitur, non secundum quod ad Patrem dicitur equalis est Patri Filius, sed secundum quod ad se dicitur, equalis est Patri Filius. Quidquid autem ad se dicitur, secundum substantiam dicitur: restat ergo ut secundum substantiam equalis sit Patri. Eadem ergo utriusque substantia. Huius sancte Trinitatis non debet dici pars, una  de tribus personis. Tota etenim Trinitas est una substantia, simplex et indiuidua. Nec sunt aliquid maius due persone quam una, uel tres quam due. Cum enim unaqueque illarum sit diuina substantia et ille tres eadem substantia; non tres sunt maius aliquid quam una. Augustinus: In Trinitate, que Deus est: Pater est Deus, Filius Deus, Spiritus sanctus Deus; et hi tres unus Deus. Nec huius Trinitatis tertia pars unus Deus est; nec maior pars est duo quam unus, nec maius aliquid sunt omnes quam singule persone; quia spiritualis non corporalis est magnitudo. Idem: Non quoniam Deus Trinitas est, ideo triplex putandus est Deus: alioquin minor esset in singulis quam in tribus pariter.



CAP. IX. Quod de sancta Trinitate nichil dicatur secundum accidens.


Hoc etiam considerandum est quod de sancta Trinitate nichil dicitur secundum accidens. Quod enim secundum accidens dicitur, mutabile est; sed in Deo nichil mutabile. Non tamen omne quod dicitur de Deo secundum substantiam dicitur; quia quedam secundum relationem uel proprietatem dicuntur, ut Pater, Filius. Augustinus in libro quinto De Trinitate. Accidens dici non solet nisi aliqua mutatione rei cui accidit amitti potest. In Deo autem secundum accidens nichil dicitur, quia ei nichil accidit. Nec tamen omne quod dicitur, secundum substantiam dicitur. Secundum substantiam dicuntur que sine aliquo respectu relationis dicuntur, uel  que unitatem diuine substantie exprimunt: ut Deus, Omnipotens, et similia. Et hec omnia, ut ait Augustinus, de singulis dicuntur personis, et non pluraliter sed singulariter de tribus simul dicuntur. Sicut enim Pater Deus, omnipotens, sapiens, eternus et cetera; ita Filius Deus, omnipotens, et cetera; et Spiritus sanctus similiter. Et isti tres unus Deus, unus omnipotens; et sic de omnibus que secundum substantiam dicuntur: excepto hoc nomine persona. Cum enim hoc nomen persona, secundum substantiam dicatur; de singulis enim potest enuntiari personis, Pater est persona, Filius persona, Spiritus sanctus persona; non tamen potest dici isti tres una persona. Augustinus: Persona ad se dicitur sicut Deus, et similia. Hoc autem  solum nomen est quod cum dicatur de singulis ad se, pluraliter non singulariter accipitur in summa. Et est inuentum hoc nomen persona, ut Augustinus ait, ut, cum quereretur quid tres uel quid tria, uno nomine responderetur, scilicet tres persone. Augustinus: Ideo tres dicimus personas, non ut aliqua intelligatur essentie diuersitas, sed ut uel uno uocabulo responderi possit cum dicitur quid tres uel quid tria. Idem: Cum queritur: qui tres uel que tria dicentur Pater et Filius et Spiritus sanctus dictum est tres persone, quo nomine non diuersitatem intelligi uoluit, sed singularitatem noluit, ut non solum ibi unitas intelligatur, sed Trinitas. In Trinitate namque non est diuersitas  sed distinctio. Nec singularis dicendus est Deus; quia iam esset tantum una persona. Augustinus in libro questionum ueteris et Noue Legis: Unus quidem est, sed non singularis: habet et exterius in mysterio alterum qui sit cum altero. Ambrosius de Fide ad Gratianum imperatorem. Quod unius est substantie separari non potest, ut non sit singularitatis, sed unitatis. Singularitas ad personam pertinet; unitas ad naturam.

Hinc non parua oritur questio. Cum hoc nomen persona teste Augustino secundum substantiam dicatur, et cum hec sit diffinitio persone; persona est rationalis substantie indiuidua natura, quomodo sit intelligendum, Filius est alia persona a Patre,  hoc enim sane potest dici, Pater est persona, id est rationalis substantia; Filius est persona, id est rationalis substantia. Item cum dicimus Pater et Filius et Spiritus sanctus sunt tres persone, non possumus dicere tres rationales substantie. Ad quod potest dici: quando per se dicitur, Pater est persona, Filius est persona, sane ita exponitur; Pater est persona, id est rationalis substantia; sed per additionem restringitur significatio, ut Filius est alia persona, id est discretus per aliam proprietatem; Pater et Filius et Spiritus sanctus sunt tres persone, id est discreti per tres proprietates. Sicut enim cum dicitur Filius est Deus, non distinguitur a Patre; sed cum additur Filius est Deus de Deo, iam fit distinctio. Ita cum dicitur Pater est  persona, Filius est persona, nondum fit distinctio: sed cum additur alia persona uel per pluralem tres persone, iam distinctio notatur. Si quis hanc questionem conuenientius potest soluere; ergo nulli preiudico. Preterea est unum nomen, scilicet Trinitas, quod de nulla persona singulatim dicitur, sed omnibus simul; nec est substantiale, sed pluralitatem designat personarum. Et ita quedam sunt nomina in sancta Trinitate que dicuntur singulatim, et non coniunctim, ut Pater, Filius et Spiritus sanctus, que ad proprietatem referuntur: quedam coniunctim, et non singulatim, ut Trinitas; quedam singulatim et coniunctim, ut Deus, omnipotens, et similia.



CAP. X. De diuersa nominum acceptione.

 Modo considerandum est quod illa nomina que ad unitatem diuine substantie pertinent, per determinationes quandoque etiam sine determinatione accipiuntur in personarum distinctione, ut sapientia bonitas, ad substantiam enim referuntur; quia tres persone sunt una substantia, una sapientia, una bonitas. Sed tamen cum dicitur sapientia Patris, ad Filium tantum; bonitas Patris et Filii, ad Spiritum sanctum. Similiter spiritus, caritas; tota enim Trinitas unus spiritus, una caritas. Sed cum additur sanctus, cum etiam dicitur caritas Patris et Filii, solummodo ad Spiritum sanctum referuntur. Pater enim est spiritus, Pater etiam sanctus, sed non Spiritus sanctus. Solent etiam sine appositis  determinationibus personas significare hec nomina, ut per sapientiam intelligatur Filius, ut in Prouerbiis Salomonis sepissime, per bonitatem Spiritus sanctus. Hoc etiam nomine spiritus usus est Hieronymus in significatione personarum, sic dicens in psalmo confessionis. Tres spiritus postulat Dauid, dicens: Spiritu principali confirma me; spiritum rectum innoua in uisceribus meis; Spiritum sanctum tuum ne auferas a me . Qui sunt isti tres spiritus? Principalis spiritus Pater est; rectus Spiritus, Filius; Spiritus sanctus, Spiritus sanctus. Ecce quod Hieronymus dicit tres spiritus, id est tres personas. Augustinus quoque in libro De doctrina Christiana tres res dixit ad pluralitatem personarum respicientes; ait quippe sic: Res alie sunt  quibus fruendum est, alie quibus utendum. Ille quibus fruendum est nos beatos faciunt. Illis quibus utendum est, tendentes ad beatitudinem adiuuamur. Si redire in patriam uolumus, utendum est mundo non fruendum. Res igitur quibus fruendum est, Pater et Filius et Spiritus sanctus. Eademque Trinitas una quedam res est, communisque omnibus fruentibus ea. Frui autem est amore inherere alicui rei propter seipsam. Patet itaque quod eadem nomina modo ad unitatem substantie, modo ad pluralitatem personarum significandam ponuntur. Similiter hec nomina potentia, sapientia, bonitas, nomina substantie sunt, et singulis personis equaliter conueniunt; et tamen sepissime in sacra Scriptura per potentiam Pater, per sapientiam  Filius, per bonitatem Spiritus sanctus intelligitur. Et quare hoc fiat, bonum est querenti satisfacere. Cum hec nomina, Pater, Filius, Spiritus sanctus, translata sint a creaturis ad ipsum Creatorem, ne uideantur quod in nobis significant in Deo significare, attribuitur Patri potentia, Filio sapientia. In hominibus enim pater est prior filio, filius patre posterior; et ex antiquitate in patre defectus; ex posteritate in filio imperfectio sensus solet notari. Attribuitur ergo Patri potentia, ne uideatur prior Filio, et inde impotentior; Filio sapientia, ne uideatur posterior, et inde minus sapiens Patre uel inferior. Nec dicitur Filius sapientia, ideo quod ipse solus sit sapiens, cum tota Trinitas una sit sapientia; nec Pater potentia quod ipse solus sit potens  cum tota Trinitas sit una omnipotentia; sed ibi magis dicendum fuit ubi plus dubitari potuit. Unde dicitur: Credo in Deum Patrem omnipotentem. Spiritus etiam solet poni ad rigorem significandum, et crudelem solet denotare; et ideo bonitas uel benignitas frequentius appellatur. Hic oritur questio difficilis, si in Deo tres persone dicuntur esse quia potens, sapiens et benignus est, quare non potius quatuor uel quinque, uel multo plures, cum sit fortis, iustus, misericors, pius et cetera? Ad quod dici potest quod quecunque dicuntur de Deo, et creduntur ueraciter in Deo, ad hec tria referuntur. Si enim fortis dicitur incorruptus, incommutabilis, et similia, totum hoc potentie est. Si prouidus, inspector,  intelligens, totum hoc sapientie est. Si pius, mansuetus, misericors, totum hoc bonitatis est. Et in his tribus summa perfectio est. Ubi enim concurrunt ista tria, posse, scire, uelle  nichil deest. Si aliquod horum tollas, non est summa perfectio. Est ergo Trinitas perfecta, que non potest minui, nec potest augeri. In creaturis huius sancte et indiuidue Trinitatis signa apparent. Signum potentie est rerum immensitas: sapientie pulchritudo; bonitatis utilitas. Et ita per hec que foris sunt, inuisibilia Dei cognoscuntur a creatura rationali. Sicut nomina substantia, de quibus prius diximus, dicuntur de singulis personis; similiter illa nomina que respectu creature competunt Deo temporaliter, uelut hec nomina, Dominus creator,  miserator. Ut enim Augustinus ait in libro De Trinitate: Non ante fuit Dominus, quam eius esset seruus. Itaque temporaliter cepit esse Dominus; quoniam creatura in tempore facta cepit ei subseruire. Similiter cepit Deus esse creator in tempore ex quo fecit creaturam. Non enim creauit eam ab eterno, nec creatori est ceterna. Et cum Pater sit Dominus et creator, et Filius similiter, et Spiritus sanctus: non tamen tres Domini sed unus Dominus, non tres creatores sed unus. Quod aliqua dicantur de Deo temporaliter et sine eius mutatione, Augustinus ostendit per similitudinem rei que incipit esse pretium sine sui mutatione, in libro quarto De Trinitate. Nummus cum dicitur pretium, relatiue dicitur, nec tamen mutatus est cum esse cepit pretium,  neque cum dicitur pignus, et si qua sunt similia. Si ergo nummus nulla sui mutatione potest relatiue dici, quanto magis de immutabili substantia Dei accipiendum est, ut, quamuis temporaliter incipiat dici, non tamen substantie Dei aliquid accidisse dicatur, sed illi creature ad quam dicitur. Quod ergo incipit temporaliter dici quod ante non dicebatur, manifestum est relatiue dici; non secundum accidens quod ei acciderit, sed secundum accidens eius ad quod dicitur: Patet itaque quod Deus ex tempore est Dominus et creator; et tamen uerum est, Dominus omnium est ab eterno, et creator ab eterno; sed non ab eterno Dominus, nec ab eterno est creator. Nec mirum uideri debet quod aliquid dicitur ei ex tempore competere. Nam assumpsisse carnem  ex tempore conuenit ei; et hoc nomen Christus ex tempore conuenit Filio Dei, Christus tamen ab eterno est.



CAP. XI. De personarum appropriatis.

Querendum est utrum proprietates ille quibus distinguuntur persone, sint ipse persone. Quod persone distinguantur per proprietates, habetur in illa auctoritate, in essentia unitas; et in personis proprietas; et in alias multis auctoritatibus. Quidam tamen uoluerunt dicere quod proprietates ille non essent ipse persone, opponentes illud: si per eas discernuntur persone, quomodo sunt ipse persone? Quos auctoritas et ratio confutat. Dicit enim Augustinus. Quidquid in Deo est, Deus est. Ergo proprietas  Patris Deus est; quia proprietas Patris est ipse Pater. Non tamen dicetur ita simpliciter, proprietas est Deus uel Pater; sed proprietas Patris; sicut non dicitur uoluntas est Deus ita absolute; sed uoluntas Dei est Deus. Quid est enim proprietas Patris, proprietas Filii, proprietas Spiritus sancti, nisi iste persone inter se discrete et distincte? Hieronymus ad Damasum papam de explanatione fidei: Confundentes Arium unam eamdemque substantiam Trinitatis dicimus: Impietatem Sabellii declinantes, tres personas expressas sub proprietate distinguimus. Item: Non enim nomina tantummodo, sed etiam nominum proprietates, id est personas uel, ut Greci exprimunt, hypostases, id est subsistentias confitemur. Ecce quod Hieronymus dicit proprietates, id  est personas. Ideo Deus simplex dicitur siue non amittendo quod habet; seu quia aliud non est ipse, et aliud quod in ipso est. Ratione etiam potest eis obuiari hoc modo. Si tres proprietates uel relationes in Deo sunt que non sunt ipsa diuina substantia, apparet non fuisse solam ab eterno diuinam substantiam, que Trinitas est. Sed sola Trinitas est ab eterno que unus Deus est; fateamur igitur tres personas, uel tres illarum proprietates unum Deum, unam essentiam et unam diuinam substantiam: illas tres personas esse uel illas proprietates. Quod quamuis longe sit a sensibus nostris et ab humana ratione, indubitanter tamen credi oportet, ut enim ait Gregorius: Fides non habet meritum cui humana ratio prebet experimentum; id est in  ea parte in qua humana ratio prebet experimentum. Non enim fides est contra rationem, sed supra rationem. Et ideo qui nil credere uult nisi quod ratione comprehendit, ut philosophi, non habet meritum fides eius; sed qui illud quod rationi non est contrarium, et tamen est supra rationem credit. Unde Apostolus: Prope est uerbum in ore tuo, et in corde tuo uerbum fidei , prope quia non est contrarium rationi, sed supra rationem. Quid sit proprium Patris, supra assignatum est; scilicet esse ingenitum; quod est esse Patrem. Nec turbet quod Augustinus dicit: Non est idem ingenitum dicere, quod Patrem dicere; quia Pater dicitur ad Filium, sed ingenitus nullam relationem notat. Et ideo non est idem dicere Patrem esse ingenitum et esse Patrem;  sed idem in sancta Trinitate est esse ingenitum et esse Patrem; sicuti idem est esse sapientiam Patris, et esse Filium eius, et esse uerbum Patris. Sed tamen illud nomen Filius notat relationem, et non illud, scilicet uerbum uel sapientia. Augustinus in libro De Trinitate. Non est idem ingenitum dicere quod est Patrem dicere; quia, etsi Filium non genuisset, nichil prohiberet eum ingenitum dicere; quia nec ideo quisque Pater, quia ingenitus, nec ingenitus ideo, quia Pater. Ideo non ad aliquid, sed ad se ingenitus dicitur. Genitus uero dici non potest nisi ad aliquid. Ideo quippe Filius, quia genitus; et quia Filius utique genitus. Sicut autem Filius ad Patrem, sic genitus ad genitorem;  et sicut Pater ad Filium, sic genitor ad genitum. In hoc loco notandum est quod cum Filius sit sapientia a Patre genita, et Pater sit sapiens sapientia sua; utrum Pater sit sapiens sapientia a se genita. Augustinus dicit hoc non esse concedendum. Si enim esset sapiens sapientia genita ex se  iam Pater a Filio haberet esse, non Filius a Patre. Non est ergo Pater sapiens sapientia genita ex se; sed sapientia ingenita, que ipse est. Pater enim est sapientia ingenita. Si opponitur: cum Pater sit sapiens, uel sapientia genita ex se uel alia. Non est uerum. Quia una sapientia tota est Trinitas; sed in Patre ingenita, in Filio genita. Sicut dicitur Filius est Deus de Deo, lumen de lumine, principium de principio; Pater non est Deus de  Deo, principium de principio: ergo alius et aliud. Non est uerum; quia unus Deus cum Filio, et unum principium omnium creaturarum. Pater enim principium Filii, quia de eo Filius; Pater et Filius principium Spiritus sancti; tota Trinitas unum principium omnium creaturarum. Similiter, licet Pater non sit sapiens sapientia genita ex se; non tamen est alia sapientia sapiens. Augustinus De Trinitate: Si solus Filius intelligit Patri et sibi et Spiritui sancto, illud consequitur ut Pater non sit sapiens de seipso, sed de Filio; nec sapientia sapientiam de se genuit, si ea sapientia Pater dicatur esse sapiens quam genuit; ubi enim non est intelligentia, nec sapientia esse potest. Ac per hoc patet si Pater sibi non intelligit, et Filius intelligit Patri, profecto  Filius Patrem sapientem facit. Et si hoc est Deo esse quod sapere, et illi essentia quod sapientia, non Filius a Patre , sed a Filio potius Pater habet essentiam, quod falsum est. Est ergo Deus Pater sapiens ea que ipsa est sapientia, et Filius sapientia Patris.

Solet a quibusdam talis fieri questio. Deus Pater genuit Deum Filium, et ita Deus genuit Deum, quod sane potest concedi. Legitur enim de Filio: Deus de Deo, lumen de lumine. Si uero queratur, quia Deus genuit Deum, an se an alium? Neutrum est concedendum. Quod non genuit alium Deum, manifestum est, quia non est Deus, nisi unus. Quod non sit concedendum, Deus genuit se, Augustinus ostendit in libro De Trinitate, dicens: Qui putat huius potentie  Deum esse, ut seipsum genuerit; eo plus errat, quod non solum Deus ita non est, sed nec spiritualis creatura nec corporalis. Nulla enim res est omnino que seipsam gignat; et ideo non debet dici, Deus genuit se. Non enim diuina substantia genuit seipsam nec etiam aliam diuinam substantiam; sed persona Patris genuit personam Filii. Preterea sciendum est quod sicut Trinitas inseparabilis est, ita inseparabiliter operatur.

Quidquid enim operatur Pater, hoc idem Filius et Spiritus sanctus operantur. Opponitur: Soli filio conuenit assumpsisse carnem, sed hoc est quedam operatio: igitur aliquid operatur Filius quod non Pater, quod non Spiritus sanctus. Ad quod dicitur  quod licet inseparabiliter operentur Pater, et Filius, et Spiritus sanctus, tamen aliquid conuenit uni quod non aliis. Quod per similitudinem ostendunt sancti. In radio namque solis sicut inseparabiliter adiunguntur splendor et calor; tamen splendor illuminat, calor exsiccat, nec calor illuminat, nec splendor exsiccat. Similiter in sancta Trinitate, tota Trinitas operata est incarnationem Filii. Tota enim Trinitas operata est, ut homo ille esset et ut uerbo uniretur; sed non ut toti Trinitati uniretur. Ergo illa operatio non magis Filii quam Patris; sed unio Filii et non Patris, sicut solius Patris uox de nube audita est: Hic est Filius meus dilectus in quo mihi complacui , et cetera. Si enim esset uox Filii uel Spiritus sancti, falsum esset: Hic est Filius  meus. Non est enim Filius, sui ipsius uel Spiritus sancti Filius. Et tamen tota Trinitas operata est uocem illam, sed soli Patri conuenit, quia solus Pater per eam significatus est. Sicut etiam solus Spiritus sanctus in columba apparuit, cum tota Trinitas eam operata sit. Sed solus Spiritus sanctus in ea apparuit, quia ipse solus per eam significatus est. Queritur an aliter Spiritus sanctus fuerit in columba illa quam in aliis creaturis. Respondetur: non aliter quantum ad presentiam uel essentiam diuinitatis, sicut iam diximus, que est in omnibus creaturis et equaliter; sed quantum ad significationem aliter.



CAP. XII.De prescientia et predestinatione.

Cum omnium que operatur Trinitas prescientia  eius, dispositio et uoluntas, actum precedat, oboritur inuestigatio de prescientia Dei et de prouidentia, de predestinatione et uoluntate et potestate. Et est sciendum quod sapientia Dei propter diuersos affectus pluribus appellatur nominibus, ut sunt: scientia, prouidentia, scientia, predestinatio, dispositio. Scientia est existentium, prescientia futurorum, prouidentia gubernandorum, dispositio faciendorum, predestinatio saluandorum. De prescientia solet queri utrum ipsa sit causa rerum, uel ipse res causa prescientie. Sed ut Betius in libro De cons. philos. ostendit, neutrum est concedendum. Si enim quia presciantur a Deo, ideo essent  iam esset prescientia causa malorum,  quod penitus caret ratione. Item si res quia future sunt, ideo presciuntur a Deo; tunc quod temporale est, causa est eius quod eternum est. Origenes tamen super Epistolam ad Romanos dicit: Non propterea aliquid erit, quia id Deus scit futurum; sed quia futurum est, scitur a Deo antequam fiat. Quod sic potest exponi quia futurum est, id est quod futurum est, ut ibi non notetur causa. Sicut enim Isaias predixit cecitatem Iudeorum futuram, dicens: Dedit eis oculos, ut non uideant ; nec tamen ideo facta est quia ille predixit; sed quod futurum erat ille predixit. Ita Deus ab eterno presciuit cecitatem illam, sed non ideo facta est quia presciuit; sed quia futura erat eam presciuit; quem nichil potest latere. Prescientia improprie dicitur in  Deo. Apud eum namque nichil futurum, nichil preteritum; in eo nec prius est nec posterius. Sed quantum ad res que nobis future sunt, dicimus eum futura prescire; quod quantum ad eum est, est ea tanquam presentia scire. Dicit auctoritas quod eius scientia non potest augeri nec minui. Non enim plus potest scire qui omnia scit; nec minus, qui non potest obliuisci. Opponitur de hoc quod Hieronymus dicit super Habacuc: Absurdum est, inquit, ad hoc Dei deducere maiestatem, ut sciat per momenta singula, quot culices nascantur quotue moriantur; que pullicum et muscarum sit multitudo, quotue pisces natent in aquis, et similia. Non simus tam fatui adulatores Dei, ut dum potentiam eius etiam ad ima detrudimus, in nosipsos iniuriosi simus eamdem  irrationabilium et rationabilium prouidentiam esse dicentes. Quod quidam ita exponunt: Absurdum est ad hoc Dei deducere maiestatem, ut sciat per momenta singula quot culices, etc. Scit quidem quia eum nichil latere potest; sed non per momenta, ut nos qui simul omnia scire non possumus. Alii sic exponunt: Absurdum est ad hoc Dei maiestatem, etc. ut sciat quot culices, ita ut habeat inde curam. Non enim Deo cura est de bobus , sed de hominibus est cura; quia ad eorum custodiam angelos delegat. Unde: Angeli eorum semper uident faciem Patris .

Potest et alia difficilis oppositio hic fieri. Est aliquis qui nunquam lecturus est, posset tamen esse ut ipse legeret; queritur utrum Deus hunc lecturum  sciat, an non. Non possumus dicere quod scit eum lecturum; quia hoc falsum est quod ipse sit lecturus. Augustinus in lib. ad Renatum: Quid quod ipsa exinanitur prescientia si quod prescitur non erit? Quomodo enim recte dicitur presciri futurum, quod futurum non est? Si dixerimus: Non scit eum lecturum; opponitur: Potest esse ut iste legat, quod si esset utique sciretur a Deo, et hoc potest esse; ergo potest esse, ut sciatur a Deo; ergo plus potest scire quam sciat, quod penitus falsum est. Huius questionis solutionem aliorum iudicio relinquo. Mihi tamen uidetur quod neutra illarum sit concedenda. Si quis enim querit, scit hunc lecturum? non dicam: Scit eum lecturum, uel nescit eum  lecturum; sed scit eum non esse lecturum. Nunquam enim Deus nescit hoc, uel non scit hoc  dicendum est. Hoc distat inter prescientiam et predestinationem; quod prescientia de saluandis et damnandis, predestinatio de saluandis tantum. De predestinatis nullus damnari; de reprobis nullus potest saluari. Reprobi sunt presciti ad mortem; predestinati preuisi ad uitam. Augustinus De correctione et gratia. In Apocalypsi dicitur: Tene quod habes, ne alius accipiat coronam tuam . Si enim alius non est accepturus nisi iste perdiderit; certus est electorum numerus. Idem: Predestinatus electorum numerus nec potest augeri nec minui. Opponitur quod possit minui; quia omnes damnari possunt. Quicunque enim saluatur, ex  gratia saluatur; et quod gratis datur, posset non dari. Similiter probatur quod posset augeri; quia omnes possunt saluari; nisi enim possent saluari, non imputandum esset eis quod damnantur. Solutio: uerum est, non potest augeri numerus predestinatorum, quia hoc non potest esse, ut aliquis saluetur ita quod non sit predestinatus. Non potest minui; quia hoc non potest esse, ut aliquis predestinatus sit et damnetur. Per se enim uerum est, iste potest damnari; quod ideo uerum est quia posset non esse predestinatus, sed non est uerum, iste predestinatus potest damnari; quia non potest utrumque esse ut predestinatus sit et damnetur. Similiter uerum est, iste potest saluari; sed non est uerum, iste reprobus potest saluari, quia non potest hoc esse ut  reprobus sit et saluetur. De prescientia solet opponi: Deus presciuit hunc lecturum, uel aliud huiusmodi; sed potest esse ut ipse non legat: ergo potest non esse quod Deus presciuit; igitur potest falli prescientia Dei. Sed sicut diximus de aliqua re futura si hoc futurum est, scilicet quod iste legat, non potest esse quin illud sit; non enim potest esse ut futurum quid sit et non eueniat, et tamen hoc quod futurum est potest non euenire; quia ita futurum est ut possit non esse uel futurum esse. Similiter si prescitum est, non potest non euenire; quia non potest esse ut prescitum sit et non eueniat; et tamen hoc quod prescitum est, potest non euenire. Quod ideo uerum est quia posset non esse prescitum. Nec inde sequitur, ergo potest falli prescientia Dei; qui tunc falleretur  si utrumque esset, scilicet et quod prescitum esset euenire, et quod non eueniret. Cum predestinatio diuina sit electio iuxta illud Apostoli: Quos elegit ante mundi constitutionem ; solet queri quare hunc elegerit Deus magis quam illum? ut de Iacob et de Esau. Quidam dicunt: Hunc elegit quia talem futurum eum esse presciuit, qui in eum crederet et seruiret ei. Sed hoc Augustinus retractat in libro Retractationum, plane ostendens quod si propter opera futura electus esset, iam non ex gratia electio esset. Si enim ex operibus, ut ait Apostolus, iam non est gratia . Idem in libro De predestinatione: Non quia futuros tales non esse presciuit ideo elegit, sed ut essemus tales per ipsam  electionem gratie sue qua gratificauit nos in dilecto Filio suo. Cum ergo predestinauit opus suum presciuit. Idem Augustinus super locum illum in Malachia propheta: Iacob dilexi, Esau odio habui , dicit: Cui uult miseretur, et quem uult indurat . Sed hec uoluntas Dei non potest esse iniusta. uenit enim de occultissimis meritis; quia et ipsi peccatores cum propter originale peccatum unam massam fecerint; tamen inter illos nonnulla est diuersitas. Precedit ergo aliquid in peccatoribus quo quamuis nondum sint iustificati, digni efficiuntur iustificatione; et item precedit in aliis peccatoribus quo digni sunt obstinatione. Sed quid intelligere uoluerit nescimus, nisi forte dixerimus tum hoc intellexisse quod supra diximus, tum retractasse.  Quidam tamen hanc auctoritatem sic exponere conantur; uenit de occultissimis, id est ut merita eorum occultissima fiant. Gillebertus sic: Nisi homo peccasset, nullus damnandorum nasceretur; sed quia peccauit, simul damnandi cum saluandis nascuntur. Saluandi loco eorum qui tunc nascerentur; damnandis nullorum loco, sed ad exercitium et coronam bonorum. Item queritur an ab eterno predestinatos dilexerit. Ita est. Ergo et Paulum. Sic est. Et equaliter; quia non dilexit eum plus ab eterno quam quando persequebatur Ecclesiam Dei; quia quod erat futurum de eo ei erat presens; et hoc non secundum merita, sed secundum premia que ei ab eterno parauit; et tamen malum eius odio habebat. Et nota quod omnes tam  bonos quam malos secundum naturam equaliter diligit, quia nichil odit eorum que fecit ; non tamen equaliter diligit bonos secundum premiorum preparationem, nec malos equaliter odit secundum penarum preuisionem. Sed queritur utrum Iudam dilexerit? Resp. Ita ab eterno tantum quantum modo secundum naturam; habuit tamen odio, quia talem uidebat eum futurum. Et nota quod Iudas potuit saluari, nec tamen reprobatus potuit saluari. Disponit Deus tam bona quam mala. Unde queritur an omnia tam bona quam mala sint in eius dispositione? Ita est, dicunt quidam; et habent auctoritatem ab Augustino dicente: Nulla reliquit Deus inordinata. Et alibi: Malarum uoluntatum Deus est ordinator. Et iterum: In potestate malorum est  malum uelle; sed utrum hoc uel illud malitia perficiant in potestate Dei est, diuidentis tenebras et ordinantis. Sed alii opponunt. Si Deus mala disponit, tunc mala placent ei; sed hoc est falsum, quia non placent ei mala; sed mala fieri placet ei propter uniuersitatem. Propter hanc oppositionem dicunt quidam quod non disponit mala; sed disponit de malis eliciendo inde aliquid quod prosit bonis: ut de Nerone quod Petro profuit, de Decio quod Laurentio; quia non uult aliquem ita stare otiosum in republica sua quin sibi seruiat. Quod tamen seruitium quia mala intentione fit; eis sic seruientibus malum est.



CAP. XIII. De uoluntate Dei

 Nunc de uoluntate Dei restat uidere. uoluntas Dei prima est causa omnium, et ideo immutabilis. Alie enim cause mutabiles sunt, quia non sunt prime; et ideo sepe fallunt. Sed hec quia non habet aliam ante se, falli non potest uel mutari. Et quia uoluntas Dei prima causa est omnium; cum dicitur hoc ideo est quia Deus uoluit, non est querendum quare uoluit. Prime enim cause nulla est causa. Cum igitur uoluntas Dei una sit  propter effectus tamen diuersos dicuntur plures uoluntates Dei. Unde Propheta: Magna opera Domini exquisita in omnes uoluntates eius . Sicut idem Propheta propter diuersos effectus misericordie et iustitie Dei dicit pluraliter: Misericordias Domini in eternum cantabo .  Et alibi: Iustitie Domini letificantes corda . Cum tamen  una sit misericordia, una sit iustitia, que est hoc quod ipse. Sic et de uoluntate. Nam uoluntas Dei in sacra Scriptura aliquando accipitur ipsa que idem est cum Deo, et ipsi ceterna est; et hec uoluntas semper impletur. De hac dicit Apostolus: uoluntati eius quis resistit?  Et alibi: Ut probetis que sit uoluntas Dei bona et beneplacens et perfecta . Et potest hec uoluntas beneplacitum Dei uel dispositio appellari. Unde Propheta: Quecunque uoluit fecit ; id est, quecunque disposuit se facturum. Aliquando preceptio uel prohibitio Dei uoluntas Dei dicitur; quia signa sunt diuine uoluntatis. Ut signa ire appellantur ira; ita signa dilectionis,  dilectio. Et dicitur iratus Deus et ira in eo non est; sed signum tantum quod foris fit quo Deus iratus ostenditur, ira appellatur, ut in Aegyptiis submersis. Ita preceptio uel prohibitio  uoluntas nominantur. De qua Dominus in Euangelio: Fiat uoluntas tua sicut in celo et in terra . Et alibi: Qui facit uoluntatem Patris mei qui in celis est, ipse frater meus et soror est . Contra hanc uoluntatem multa fiunt. Augustinus in libro De spiritu et littera: Infideles quidem contra uoluntatem Dei faciunt, cum eius Euangelio non credunt. Sicut preceptio et prohibitio signa sunt uoluntatis diuine, ita et operatio et permissio, et ideo in Scriptura sacra sepe appellantur uoluntas Dei. Unde illud  Apostoli: uult omnes saluos fieri . Quod ita exponit Augustinus in libro De correctione et gratia. uult omnes saluos fieri; id est nos facit uelle. Ecce quod illa que operatur in nobis uoluntas Dei nominatur. Similiter et permissio. Unde illud Apostoli: Quem uult indurat . Et Augustinus in Enchiridio: Non fit aliquid nisi omnipotens uelit fieri; uel sinendo ut fiat, uel ipse faciendo. Nec dubitandum est Deum benefacere; etiam sinendo fieri quecunque fiunt mala. Non enim hec nisi iusto iudicio sinit; et profecto bonum est omne quod iustum est. Habemus itaque quatuor signa diuine uoluntatis. Hec sunt preceptio, prohibitio, operatio, permissio; cum tamen Dei uoluntas una et immutabilis  permaneat. Quare diligenter est intuendum ubi loquatur Scriptura de ipso Dei beneplacito, ubi et de signo beneplaciti. Cum enim inuenitur: uult Deus bonum, non uult malum; de beneplacito Dei intelligitur. uult bonum, id est approbat, iudicat sibi concordare; non uult mala, id est non approbat, non iudicat sui similia. Et quamuis non uult mala; tamen uult mala esse. Ad quod uidendum quod quedam sunt bona in se et ad aliud; et quedam bona ad aliud et non in se; et quedam bona in se et non ad aliud. Ea que sunt bona in se et ad aliud, uult Deus, id est approbat; et uult ea esse, quia ad aliud bona sunt, sicuti omnia bona que fiunt. Bona in se et non ad aliud, ut bona que possent fieri et non fiunt, ea uult Deus; quia uult  omne bonum, id est approbat; sed non uult ea esse, id est non approbat ea esse; quia non sunt bona ad aliud. Que sunt mala in se et ad aliud bona, sicut mala que fiunt, ea non uult Deus, id est non approbat; et tamen uult ea esse, quia bonum est ea esse. Nisi enim uellet quod mala essent, nullo modo esse possent. Sicut enim ea uellet non esse, et non posset hoc efficere, impotens esset; sicut et nos sumus, qui quod uolumus quandoque non possumus, itaque non possent esse male nisi uellet ea esse. Eo namque inuito quomodo aliquid fieret, cum dicat Scriptura: uoluntati eius quis resistit?  Cum igitur Deus ab eterno in prescientia et sapientia sua omnia tam bona quam mala uiderit, inter omnia illa uidit ipse quedam que si essent  bona in se, essent et ad aliud; et ea non solum uoluit, sed et esse uoluit. uidit et alia que si essent, licet in se bona essent, non tamen ad aliud; et ideo etsi approbet, qui sine causa nichil uult esse, noluit ea esse. Item cum uiderit alia que in se mala et ad aliud bona, uoluit ea esse. Quid enim melius est esse, an ea que sunt bona in se tantum, an ea que etsi non sunt bona in se, tamen ad aliud sunt bona? Ea utique que ad aliud sunt bona. Non tamen concedimus si uult ea esse quod et uult ea; nec illud, si sunt bona ad aliud, quod tunc sunt bona. Cum itaque aliquis peccat, contra uoluntatem Dei facit; quia contra preceptum eius, et quia non uult Deus quod facit; et tamen facit quod uult esse. uerbi gratia: Iudei Christum crucifixerunt, occidendo  contra uoluntatem Dei fecerunt; et tamen uolebat Deus illud malum esse, quia ad aliud bonum.

Solent quidam sic opponere. uoluit Deus Pater Christum pati et mori; ergo uoluit ut Iudei flagellarent et occiderent eum: et ita fecerunt quod uolebat Deus. Quod non est ita concedendum; quia cum actus esset malus illorum, non placebat Deo qui nullum malum uult, etsi placeret Deo ut esset actus ille. Ita enim solent accipi hec uerba: Iste facit quod uult Deus; id est quod facit remunerat, gratum habet. Patet igitur quod Deus uult malum esse, et tamen non uult malum; nec uult ut aliquis faciat malum, quia inde non remunerat, imo punit; sed bonum uult esse, et ut homines illud faciant,  quia gratum habet et remunerat. Et hoc est quod Augustinus dicit in Enchiridio: uoluntas Dei semper impletur, ut de nobis aut a nobis. De nobis impletur, sed non tamen implemus eam quando peccamus. A nobis impletur quando bonum facimus. Ideo enim facimus quod Deo scimus placere. Augustinus. Hec sunt magna opera Domini exquisita in omnes uoluntates eius ; et tam sapienter exquisita ut cum angelica et humana creatura peccasset, id est non quod ille, sed quod uoluit ipsa fecisset; etiam per eamdem creature uoluntatem que factum est quod Creator noluit impleretur illud quod uoluit, bene utens etiam malis tanquam summe bonus ad eorum damnationem quos iuste predestinauit ad penam, et ad salutem eorum quos benigne  predestinauit ad gratiam. Quantum enim ad ipsos attinet, quod Deus noluit fecerunt; quantum uero ad omnipotentiam Dei, nullomodo id efficere ualuerunt. Hoc enim ipso quod contra Dei uoluntatem fecerunt, de ipsis facta est uoluntas eius. Propterea namque opera Domini exquisita in omnes uoluntates eius; ut miro et ineffabili modo non fiat preter eius uoluntatem, et quod etiam contra eius uoluntatem fit , et hoc utique non nolens sinit sed uolens; nec sineret bonus fieri malum, nisi omnipotens et de malo posset facere bonum. Gregorius: Multi uoluntatem Dei peragunt unde mutare contendunt; et consilio eius resistentes obsequuntur; quia hoc eius dispositioni militat, quod per humanum studium resultat.

 Potest opponi hoc modo. Bonum est malum esse; sed omnis boni Deus est auctor; ergo facit malum esse. Quod non est ita concedendum; quia tunc fierent mala eo auctore. Sed potest dici quod facit ut malum esse sit bonum; ipse enim operatur malum in bonum.

De preceptione et prohibitione solet ita opponi. Precepit Deus quod non uult esse; quia multis precipiuntur bona que ipsi non faciunt, ut Iudeis sepissime precepit que non fecerunt; sed nec erat in beneplacito Dei ut illa facerent, uel quod illa essent; quia, sicut iam diximus, quidquid Deus uult esse  illud totum est; alioquin impotens esset, si uellet aliquid esse et non esset. Similiter prohibet malum facere alicui  et tamen facit illud malum. uolebat enim Deus illud malum esse; quia nichil potest esse nisi Deus uelit illud esse. Unde apparet quod precipit aliquando quod non uult esse; quia nichil potest esse nisi Deus uelit illud esse; et quod uult esse prohibet. Sed si uult esse, quare prohibet? si non uult, quare precipit? Ad quod potest dici quod ideo precipit illud quia bonum est illi; et Domini est precipere seruo quod bonum est in se, et quod bonum est illi cui precipit. Et si placet Domino iuuare seruum ut illud faciat misericordia est; si non placet iuuare, iustitia est. Similiter prohibet seruo malum, quia in se malum et illi malum cui prohibet; et Domini est seruo prohibere malum ut non habeat  excusationem. Est etiam hic uidendum quod licet bonum sit isti quod precipitur, ei non tamen bonum uniuersitati; et quod prohibetur licet ei malum sit, bonum est uniuersitati. Et quia maius bonum est quod totius quam quod partis est; et minus malum quod unius partis et maius quod totius; ideo quod bonum est uni et non uniuersitati, non uult esse; et quod malum est uni et bonum uniuersitati, uult esse, ne bonum uniuersitatis impediatur. Nihil enim fit quod uniuersitati bonum non sit, quamuis iudicia Dei nobis occulta sint. Sed ut dicitur in Iob: Nihil in terra sine causa fit ; et ita nec folium sine causa de arbore cadit.



CAP. XIu. De omnipotentia Dei.


Nunc de potestate Dei dicendum est. Quod Deus omnia possit, multe auctoritates dicunt. Augustinus in libro Questionum ueteris et Noue Legis: Omnia quidem potest Deus; sed non facit nisi quod conueniat ueritati eius et iustitie. In eodem: Potuit Deus simul cuncta facere; sed ratio prohibuit. Dicendum est ergo Deum omnia posse. Opponitur quod dicit in libro De spiritu et littera Augustinus: Omnipotens non dicitur Deus quod omnia possit facere; sed quia potest perficere quidquid uult, ita ut nichil ualeat resistere eius uoluntati quin compleatur, aut aliquo modo impedire eam. Ad quod potest dici quod Augustinus ubi dicit: Omnipotens non dicitur quod omnia possit, tam large accipit ibi omnia, ut comprehenderet  etiam mala, que non uult Deus nec potest. Idem in libro De Symbolo: Deus omnipotens non potest mori, non potest falli, non potest miser fieri, non potest uinci. Hec itaque et huiusmodi absit ut possit omnipotens! Ac per hoc non solum ostendit ueritas omnipotentem esse qui ista non possit; sed et cogit ueritas omnipotentem non esse qui hec possit. Patet itaque quod Deus est omnipotens, quia potest omnia que uult. Absolute etiam potest dici quod possit omnia, nec tamen potest peccare; quia hoc non est aliquid de omnibus. Sed si opponitur de actionibus nostris, ut ambulare, et cetera, potest dici quod ad eius omnipotentiam pertineant, licet in se non habere possit; non enim potest ambulare, et tamen potest facere ut ambuletur.  Considerandum arbitror utrum Deus plura possit facere quam uelit facere uel faciat. Augustinus in Enchiridio: Omnipotens uoluntas multa potest facere que nec uult nec facit. Potuit enim efficere ut duodecim legiones angelorum pugnarent contra illos qui eum ceperunt. In Euangelio Mattheus: An putas quia non possum rogare Patrem meum et exhibebit mihi plus quam duodecim legiones angelorum?  Unde et idem Augustinus: Tunc in clarissima luce sapientie uidebitur quod nunc piorum fides habet; quam immutabilis et efficacissima sit uoluntas Dei, quam multa possit et non uelit, nichil tamen uelit et non possit. His auctoritatibus patet quod multa possit Deus que non uult; ratione idem potest probari. Non uult Deus omnes iustificari;  et tamen quis dubitet eum posse? Augustinus in libro De natura et gratia: Dominus Lazarum suscitauit in corpore; nunquid dicendum est non potuit Iudam suscitare in mente? Potuit quidem sed noluit. Ad illud quod dicimus Deum posse facere quedam que non uult facere, opponitur illud quod Augustinus dicit in libro De Symbolo: Hoc solum non potest Deus quod non uult; etiam ita uidetur quod non possit facere aliquid quod non uult. Sed ita exponendum est illud: Hoc solum non potest Deus quod non uult. Id est nichil potest facere nolens; non enim potest esse ut nolens faciat aliquid, qui cogi non potest. Item opponitur: Quidquid potest Deus facere, potest uelle; sed quiddam potest facere quod  non uult; potest igitur uelle quod non uult; et si potest uelle quod non uult, mutabilis est uoluntas eius, nec est eterna; sed incipit aliquid uelle quod prius non uolebat. Augustinus in libro Confessionum loquens ad Deum ait: Nec cogeris inuitus aliquid, quia uoluntas tua non est maior quam potentia. Maior autem esset si teipso maior esses. Unde uidebitur quod non possit Deus facere aliquid quod non uult facere; et nichil potest uelle nisi quod uult. Ad quod dici potest quod uoluntas Dei accipitur multis modis ut supra assignatum est. Aliquando pro effectu diuine uoluntatis; aliquando pro ea que in Deo est, que est ipse Deus. Cum Augustinus dicit, multa potest facere Deus que non uult, ad effectum respexit; que non uult, id est que non operatur,  potest operari, non enim ex impotentia dimittit, et secundum hoc potest dici: Potest Deus uelle quod non uult. Sed si de ipsa Dei uoluntate loquimur que est hoc quod ipse, nichil potest facere nisi quod uult et nichil potest uelle nisi quod uult. Idem enim est uelle quod esse; idem etiam uelle quod posse. Et ideo Augustinus dicit: Non est maior uoluntas quam potentia. uel hoc uel alio competenti modo potest predicta contrarietas solui. Non est premittendum hic quosdam scientia inflatos dicere Deum non posse facere aliud quam facit, uel dimittere de his que facit aliquid. Quod ita uolunt assignare. Quidquid Deus facit bonum est fieri et iustum , et quod bonum est fieri, non debet non fieri; igitur non debet  Deus dimittere que facit, et quod non debet non potest; ergo non potest non facere que facit. Similiter probant quod non potest aliud facere quam facit, hoc modo. Quod non facit non debet fieri, quia si deberet fieri illud faceret; et quod non debet fieri a Deo non potest fieri ab eo: ergo non potest facere ea que dimittit facere. Sed ut mihi uidetur, sub hoc uerbo latet uenenum. Si enim dicimus non debet Deus illa facere; inferunt ergo non potest facere. Si dicimus debet illa facere; ergo non potest dimittere quin faciat, sed neutrum de Deo concedendum est. Ut enim ait Augustinus: Fuit alius modus possibilis Deo; sed nullus nostre miserie sanande conuenientior. Nec tamen dicemus, debuit alio modo redemisse mundum uel non debuit; quia  nichil ipse ex debito sed sola bonitate facit. Homines ex debito faciunt; quia meliores inde fiunt uel deteriores si non faciunt.

Solent dicere quidam quod ea que facit Deus non potest meliora facere; quia si posset facere et non faceret, inuidus esset. Augustinus in lib. Quest: Deus quem genuit, quoniam meliorem se generare non potuit  debuit equalem, si enim potuit et noluit, inuidus est. Et ex hoc uolunt dicere quod si posset Deus res meliores facere et non faceret, inuidus esset. Sed non ualet simile; quia Filium genuit ex substantia sua. Ideo cum ex substantia sua Filium genuit, si posset equalem generare et non faceret, inuidus esset. Alia uero  que non de substantia sua fecit, meliora potuit facere. Augustinus super Genesim: Talem potuit Deus hominem fecisse, qui peccare non posset nec uellet, et si talem fecisset quis dubitet eum meliorem fecisse? Querendum est qualiter intelligant rem non posse esse meliorem. Siue ideo non potest esse melior quia summe bona est; quod si esset, creatura suo Creatori equaretur, siue ideo non potest esse melior, quia maius bonum quod ei deest ipsa capere non potest; quod si ita est potest esse melior si fiat capax maioris boni, quod ipse qui fecit potest. Illa tamen locutio est ambigua: Deus potest melius facere. Si enim ita opponatur, potest melius, id est maiori sapientia aliquid facere, falsa est, quia non potest augeri sapientia eius; sed hoc modo uera  est, potest melius, id est rem meliorem facere.



CAP. Xu. De fide incarnationis.

Nunc de illa parte fidei est agendum, que ad sacramentum incarnationis pertinet, ut ait Apostolus: Misit Deus Filium suum in similitudinem carnis peccati, ut damnaret peccatum de peccato . Quibus uerbis ex parte aperit mysterium incarnationis. Ad hoc enim uenit in mundum ut damnaret diabolum, et hominem liberaret. Sed cum in mundo esset Filius Dei, qui ubique est, quomodo uenit in mundum? uenit, quia uisibilis apparuit. Solet queri quare non Pater nec Spiritus sanctus carnem assumpsit, sed solus Filius? Ad quod potest dici, quod Patrem non decuit; quia ei non conuenit mitti ab aliquo cum non sit ab alio. Neque Spiritus  sanctus carnem assumpsit; ne alius esset filius in humanitate, et alius in diuinitate; et ita essent duo filii in Trinitate. Est igitur persona Filii incarnata, ut idem qui erat filius in diuinitate, esset filius in humanitate. Erat et decens ut sicuti per sapientiam suam Pater mundum fecit, ita per eamdem redimeret. Et quia in homine utraque corrupta erat natura, scilicet anima et corpus; utramque suscepit ut utrumque liberaret. Nec tamen personam hominis suscepit; naturam suscepit et non personam. Augustinus in libro De fide ad Petrum: Deus enim uerbum personam hominis non accepit, sed naturam. In Christo enim due sunt nature, diuina et humana; et tres substantie: caro, anima et uerbum; sed non due persone. Alia enim natura Deus, alia  homo; sed non alia persona Deus, et alia ille homo. Ut enim Augustinus dicit ad Felicianum: Aliud est Dei Filius, aliud filius hominis; sed non alius. Idem: Filius Dei de Patre aliud, aliud de matre; sed non alius. Ad illud quod dicitur, non assumpsisse personam, opponitur sic: Animam et corpus suscepit, sed hec sunt una persona: igitur suscepit unam personam, quod ita soluunt quidam. Ista duo simul iuncta sunt una persona; sed antequam assumerentur a uerbo, quia non erant simul iuncta, nec erant una persona. Illa enim assumendo uniuit; et uniendo assumpsit. Sed tamen potest opponi quod anima est rationalis substantia et indiuidue nature . Igitur si assumpsit animam,  etiam personam. Quod utique sequeretur si prius esset anima quam assumeretur. Est namque anima persona, sicut angelus. Quid enim est homo nisi anima habens corpus? Sed ideo non assumpsit personam; quia non erat persona quod assumpsit. Animam namque creando assumpsit; et assumendo creauit. Eadem oppositio fieret sic. Filius Dei hominem assumpsit, sed nullus homo est qui non sit persona. Quod satis concedimus; sed, ut diximus, non erat ille homo priusquam assumeretur. Licet enim corpus esset prius, non tamen anima. Itaque non assumpsit hominem qui prius esset, sed assumendo creauit. Tamen non uidetur concedendum, assumpsit aliquem hominem; sed simpliciter hominem, quod tamen sic probari posse uidetur. Assumpsit  hominem qui in cruce pependit, qui de Spiritu sancto conceptus est: ergo aliquem. Hoc uidetur sophisticum esse ut istud aliud. In preterito anno uidi illum qui est episcopus: ergo aliquem uidi episcopum. Sed quidquid in huiusmodi uerborum controuersia concedatur, hoc indubitanter teneamus quod non assumpsit personam. Ut enim dicit Augustinus: Cum de rebus constat, in uerbis non est habenda controuersia. Predicte tamen questioni rursus potest istud adiungi. Si ideo non est persona assumpta, quia non fuit homo ille antequam assumeretur a uerbo; tunc ille homo ex quo fuit assumptus persona fuit. Et si homo a uerbo assumptus persona est, cum ille sit unitus uerbo, persona est unita uerbo et sic persona est unita persone, quod non est ita  concedendum. Non enim est alia persona homo assumptus a uerbo; sed una persona cum uerbo. Legitur namque: Homo assumptus est in unionem persone non nature; quia non est una natura cum uerbo, sed una persona. Sicut enim anima et caro est unus homo: ita Deus et homo unus est Christus, quamuis multo maior unio sit inter Deum et hominem, quam inter animam et carnem. Maior namque unio est inter spiritualem et spiritualem naturam, quam inter spiritualem et corporalem potest esse. Deus uero est spiritualis natura, et homo spiritualis natura. Unde tanta est unio inter Deum et hominem, ut Deus dicatur homo, et homo Deus, sed nec anima dicitur caro, nec caro anima. Item: Illa persona Christus est uerus Deus et uerus homo; sed non  potest dici, homo est caro, homo est anima.

Homo est Deus sic exponitur, id est, unitus Deo; Deus est homo, id est, unitus homini. Quam expositionem ego non improbo; sed tamen mihi uidetur quod plus in istis uerbis contineatur. Si enim nichil aliud dicitur his uerbis, homo est Deus, nisi homo unitus est Deo; quare non potest dici caro est anima, cum sit unita anime? uel anima est Deus, cum sit unita Deo? Itaque ideo dicitur, homo est Deus, Deus est homo; quia ille idem qui est homo, est Deus; et ille idem qui est Deus est homo. Unde Propheta: Homo natus est in ea, et ipse fundauit eam Altissimus . Et in Ioanne: Nemo ascendit in celum nisi qui descendit  de celo . Ut enim Gregorius dicit: Ipse temporalis ex matre, eternus ex Patre; ipse qui fecit, ipse qui factus est. De hoc solet queri, homo assumptus est Deus, utrum sit concedendum. Sed cum Augustinus dicat, homo assumptus est unigenitus Dei Filius; non uideo qua fronte negari posset. Quidam tamen eius negatiuam concedunt, homo assumptus non est Deus; id est humana natura non est diuina. Et quod hunc sensum habeat probant auctoritate Hieronymi qui ait: uerbum est Deus, non caro assumpta. Que auctoritas nichil contra nos facit. Nullus enim concedit hec uerba, caro assumpta est Deus, uel humana natura est Deus. Licet enim idem sit homo assumptus uel humana natura, differentiam tamen faciunt in modo dicendi,  sicuti Deus non est aliud quam diuinitas; et cum dicatur homo est Deus: non tamen dicetur homo est diuinitas. Hoc enim esset dicere, homo est diuina natura. Ut enim dicit Ambrosius: Non uersibilitate nature, sed unione persone et homo Deus, et Deus homo.



CAP, XuI. Quod Christus simul animam et carnem assumpsit.

Preterea hoc indubitanter est credendum, quod non prius carnem  et deinde animam assumpsit, sed simul uniuit sibi uerbum Dei carnem et animam. In hoc uero differre non inueniuntur sapientes. Quidam dicunt quod caro illa quam de Maria suscepit, quadraginta diebus formata sit; et ea iam formata scilicet lineamenta  hominis habente, uerbum Dei simul uniuit sibi et carnem ipsam et ipsam animam. Et hoc uolunt habere ex auctoritate Augustini super Ioannem. ubi dicitur: Soluite templum hoc, et in tribus diebus excitabo illud. Dixerunt ergo Iudei: Quadraginta et sex annis , etc. Super quem locum dicit Augustinus: Hic numerus conuenit perfectioni Dominici corporis; quia, ut dicunt physici, tot diebus forma humani corporis perficitur. Alii uolunt dicere quod ut primum separata est caro illa per Spiritum sanctum, habuit aliquam membrorum distinctionem, sed adeo paruam, ut oculis non subiaceret; sed per illos quadraginta dies, de quibus loquitur Augustinus, perfecta et notabilis fuit facta, et in ipso momento separationis carnem et animam suscepit. Et  istis magis assentiunt auctores. Gregorius: Angelo nuntiante et adueniente Spiritu, mox uerbum in utero; mox intra uterum uerbum caro. Augustinus in libro De Trinitate: Non esset hominum et Dei mediator, nisi idem Deus idem homo in utroque et uerus et unus esset. Quam seruilem formam a solo Filio susceptam tota Trinitas  fecit. Non autem in utero uirginis prius caro concepta est, et postmodum diuinitas uenit in carnem; sed mox ut uerbum uenit, in utero  factum est caro et perfectus homo; id est, in ueritate carnis et anime natus est.

De carne illa cui unitum est uerbum queritur  utrum prius in Maria fuit caro illa obligata peccato  . Quod ita fuisse Augustinus dicit; sed in ipsa separatione per Spiritum sanctum mundata fuit, et a peccato et a fomite peccati. Mariam uero totam prorsus a peccato, sed non a fomite peccati mundauit; quem tamen sic debilitauit, ut postea non peccasse credatur. Augustinus De natura et gratia: Excepta sancta uirgine Maria, de qua propter honorem Dei nullam prorsus cum de peccatis agitur, habere uolo questionem, inde enim scimus quod ei plus gratie sit collatum ad uincendum ex omni parte peccatum, quod concipere ac parere meruit quem constat nullum habuisse peccatum. Hac ergo uirgine excepta, si omnes sancti et sancte congregari possent; quid responderent nisi quod Ioannes ait: Si dixerimus  quia peccatum non habemus, nosmetipsos seducimus et ueritas in nobis non est . Sed si igitur caro Christi in Maria et in aliis de quibus descendit, fuit obnoxia peccato; quomodo soluetur istud: Leui decimatus est in Abraham , et Christus non est decimatus in Abraham? Quod ita soluit Augustinus: Leui decimatus est in Abraham, quia inde per concupiscentiam descendit, Christus non est decimatus in eo, quia caro Christi non descendit inde per concupiscentiam. Sed nonne in Dauid et in Mariam per concupiscentiam eadem caro descendit? Non tamen caro Christi; quia hoc esset dicere quod in Christum descendisset per concupiscentiam, quod falsum est penitus. Quidam uolunt dicere quod sicut  ante peccatum in Adam fuit illa particula munda et sancta; ita et post peccatum in ipso et in omnibus successoribus recta linea usque ad Mariam conseruata sit. Et hoc dicunt se a Gregorio habere.

Quod homo ille ab ipsa conceptione plenus gratie et ueritatis fuerit, et quod tantam habuerit sapientiam quod augeri non poterat: multe auctoritates testantur. Ieremias: Nouum faciet Dominus super terram; femina circumdabit uirum  gremio uteri sui. Quid est hoc femina circumdabit uirum; nisi quia ab ipsa conceptione perfectus homo secundum sapientiam, licet non secundum quantitatem corporis  scilicet quod tantus in utero quantus in cruce? Ab ipsa enim conceptione unxit eum Deus oleo letitie pre participibus  suis . Sed ad hoc uidetur oppositum illud quod dicitur in Euangelio: iehsu proficiebat etate et sapientia apud Deum, et apud homines . Sed potest dici quod si non in se proficiebat sapientia, proficiebat tamen in hominibus, qui scilicet de sapientia eius proficiebant et meliores fiebant. Sicut solet dici: proficit iste in episcopatu suo; non quod aliquando sapientior fiat, sed quia bene instruit alios apud Deum et apud homines, id est, ad honorem Dei et ad profectum hominum. Beda super Lucam: Recte dicitur plenus sapientia, non per interualla temporum proficiendo in sapientia qua semper plenus fuit ab hora conceptionis: Quoniam  in ipso, ut Apostolus ait, habitat omnis plenitudo diuinitatis corporaliter .

Solet a quibusdam queri utrum anima Christi sapientiam omnium rerum habuerit. Dicunt quidam quod non habuit omnem scientiam nec omnia sciuit que Deus scit; quod ita uolunt probare: Anima illa creatura est, sed in nullo equatur creatura Creatori; non ergo scit quidquid Deus scit. Item si anima illa cum Deo equalem habet sapientiam, falsum erit. Deum in omni bono maiorem habere sufficientiam quam eius creaturam. Item dicit Apostolus: Solus Spiritus Dei scrutatur omnia, etiam profunda Dei ; igitur illa anima non potest scire omnia. Ad quod potest dici quod, licet anima illa unita uerbo Dei, sciat quidquid uerbum, non tamen equatur  ei in scientia, quia illi inest per naturam illa scientia, anime per gratiam. Item quod opponitur: Deus in omni bono habet maiorem sufficientiam quam creatura eius: hoc ibi dictum esse sciant, ubi aliud creature bonum a bono Creatoris inuenitur, sed cum sapientia illius anime non sit alia quam diuina sapientia, quomodo potest fieri comparatio? Indubitanter namque dicendum est quod alia sapientia quam diuina non fuit in Christo. Si enim sapientia anime Christi alia esset a diuina sapientia, minor esset. Si minor esset sapientia illius anime a sapientia Dei, quomodo illud totum comprehenderet? Minus ergo sciuit homo ille quam Deus. Ideo ut illam ueritatem firmiter teneamus quod illa anima nichil ignorauit, sed omnia sciuit; dicendum est quod non alia sapientia erat  anima illa sapiens; sed in Deo per naturam, in illa anima per gratiam. Quod autem dicunt. Solus Spiritus Dei scrutatur omnia, magis facit contra eos; statim enim supponit Apostolus: Nos autem Spiritum Dei habemus . Sed illa anima pre omnibus Spiritum Dei habuit. Contra prauitatem illorum dicit Ioannes euangelista: Spiritus aliis ad mensuram datur; sed Christo non est ad mensuram datus . Sed cum in Christo sint due nature, uideamus utri sit spiritus datus, an diuine an humane. Diuine non conuenit dari, sed dare: est ergo humane nature datus spiritus sine mensura, sed ubi non est mensura non est terminus; igitur illa anima sciuit omnia. Si enim quedam sciuit, quedam non; cum  mensura sciuit; quia terminum habuit scientia eius. Fulgentius multa opponit contra illum errorem, asserens quod omnium rerum scientiam habuit anima illa auctoritate Apostoli, ubi ait: In quo sunt omnes thesauri sapientie et scientie Dei absconditi . Ratione quoque potest idem probari hoc modo. Nihil scit aliquis quod eius anima nesciat; sed hoc omnes concedunt quod Christus omnia scit: igitur anima eius scit omnia. Sed quamuis supradictis respondere nesciant, adhuc tamen nobis opponunt. Si anima illa scit omnia quia unita est scienti omnia, ergo debet dici omnipotens, quia unita est omnipotenti. Ad hoc dici potest quod naturaliter  anima est capax scientie; et illud ei collatum est sine mensura cuius ipsa naturaliter capax est, sed cum idem sit esse Deum quod omnipotentem esse, non potuit illud conferri creature.



CAP. XuII. Quod Christus omnia infirma nostra preter peccatum susceperit.

Post supradicta uidendum est quod dicit Leo papa: Dominus noster suscepit omnia infirmitatis nostre preter peccatum. Ut enim probaretur uerum corpus habere, suscepit defectus corporis, famem, sitim, etc., ut probaretur ueram animam habere, suscepit defectus anime, scilicet tristitiam, timorem, et cetera huiusmodi.

Hic potest opponi quod ignorantiam non habuerit, et tamen ignorantia non est peccatum; non ergo  omnia nostre infirmitatis suscepit. Ad quod potest dici, quod sicuti concupiscentia peccatum est, et tamen post remedium sacramenti non imputatur nisi consentiatur illi motui, ita ignorantia est peccatum; et tamen non imputatur nisi negligentia sit, de qua dicitur in Apostolo: Qui ignorat ignorabitur . Sed inuincibilis ignorantia non imputatur: est tamen, ut assignauimus, peccatum. Omne enim quod separat inter nos et Deum peccatum dicitur; sed per ista Deo dissimiles sumus et ab eo recedimus: et ideo dicuntur peccata. Si opponitur quod non habuit penitentiam, hoc non est aliquid inter omnia nostre infirmitatis. Quod tristitiam habuit et timorem, in Euangelio habemus: Tristis est anima mea usque ad mortem . Et  alibi: Cepit iehsu pauere et tedere . Augustinus: Tristitiam sic assumpsit quomodo carnem. Si enim non fuit tristis cum Euangelium dicat: Tristis est anima mea usque ad mortem, ergo et quando dicit Euangelium: Dormiuit, non dormiuit. iehsu ergo fuit tristis; sed uoluntate suscepit tristitiam ueram. Ambrosius: Suscepit ergo tristitiam meam, suscepit uoluntatem meam. Confidenter tristitiam nomino qui crucem predico. Inueniuntur tamen alie auctoritates que uidentur a Saluatore tristitiam et timorem remouere. Hieronymus: Ne passio in illius animo dominaretur per passionem, cepit contristari. Aliud enim est contristari; et aliud incipere contristari. Item: Erubescant qui putant Saluatorem mortem timuisse, et passionis pauore  dixisse: Pater si potest fieri transeat a me calix iste . Augustinus: Infirmos in se presignans ait: Transeat a me calix iste. Non enim uere Dominus pati timebat tertia die resurrecturus cum aueret Paulus dissolui et esse cum Christo . Ad quod dicendum est quod est quedam tristitia et quidam timor, que in tantum dominantur animo et submergunt rationem, ut hominem, Dei contempto precepto, ducant in peccatum; sicuti Petrus timore negauit. Et de huiusmodi loquuntur auctores quando dicunt Christum non timuisse. Sed est quidam timor moderatus qui naturaliter inest omni homini, et sine peccato est, sicut fames et sitis; et ille fuit in Christo, horruit quippe mortem. Est etiam notandum  quod in Christo fuerunt due uoluntates. Dicit namque Augustinus: Non est alia uoluntas Patris quam Filii; et secundum illam uoluntatem uoluit Christus pati et mori, sicut et Pater uolebat. Sed et alia uoluntas que naturalis appetitus potest dici, cuius est nolle mori. Et iuxta uoluntatem hanc dictum est: Non mea uoluntas, sed tua fiat . Alibi: Non ueni facere uoluntatem meam, sed eius qui misit me Patris . Sed in eo semper preualuit uoluntas rationis qua idem uolebat cum Patre. Quod due uoluntates fuerunt in Christo, habemus a metropolitana synodo, in qua fuit Macarius archiepiscopus damnatus; qui asserebat in Christo non fuisse duas uoluntates. Solet etiam queri utrum aliquid orauerit uel desiderauerit quod non impetrauerit.  Quidam uolunt dicere quod non sit exaudita illa oratio qua ipse orabat: Pater si fieri potest transeat a me calix iste; quia ex humana infirmitate illud orabat. Similiter uolunt dicere quod ipse secundum humanum affectum uoluerit salutem omnium. Unde illud: In siti mea potauerunt me aceto ; id est cum desiderarem fidem illorum. Sed cum ipse dicat in Ioanne: Non pro his rogo qui de mundo sunt ; non uidetur quod unquam orauerit nisi pro saluandis. Non enim uidetur conueniens quod eius oratio non fuerit exaudita; uel quod ipse aliquid orauerit quod Patri sciret non placere, cum ipse omnia sciret.



CAP. XuIII. An Christus sit creatura.

A quibusdam solet queri utrum sit concedendum:  Christus est creatura. Non uidetur per se concedendum. Nam si creatura est, initium habet. Si habet initium, non fuit semper. Sed cum determinatione potest concedi: Christus est creatura secundum quod homo; quia secundum quod homo habet initium. Nec tamen per se concedendum est, Christus habet initium. Ambrosius quoque multis argumentis probat aduersus Arium quod non sit creatura Christus, uel adoptiuus filius. Quamuis enim non Filius Dei per naturam secundum quod homo, quia non est eiusdem substantie cum Patre secundum quod homo; non tamen adoptiuus. Adoptiuus enim est qui cum prius esset non filius, adoptatur postea in filium. Sed non prius homo ille quam Filius Dei fuit. Si ergo queratur a me: est Christus Filius  Dei? concedam, sed cum determinatione. Christus secundum quod homo, est Filius Dei. Si dicatur: per naturam an per adoptionem? neutrum concedam, sed per unionem. Unde Apostolus: Qui predestinatus est Filius Dei in uirtute . Predestinatio enim non secundum quod Deus, sed secundum quod homo ei conuenit. De hoc dicit Ambrosius: Quidquid habet Filius Dei per naturam, habet Filius hominis per gratiam. Solet opponi: Deus est eternus, immensus, immortalis: ergo homo ille eternus, immensus et immortalis. Sed homo ille ex tempore est mortalis et passibilis. Ad quod potest dici quod sicuti dicitur Deus passus, mortuus, crucifixus, unde Apostolus: Dominum glorie crucifixerunt ; et tamen Deus in natura sua non potest mori, non potest pati, sed per unionem hominis dicuntur; de Deo hec omnia, ita et que Dei sunt dicuntur de homine illo per unionem uerbi. Unde Propheta. Homo natus est in ea, et ipse fundauit eam . In Ioanne: Nemo ascendit in celum nisi Filius hominis qui de celo descendit . Sed opponitur: Si homo ille eternus est, ergo caret initio; quod falsum est, habet enim initium ex tempore. Sed non seqnitur de homine si est eternus quod caret initio; quia prima est figuratiua. Sicut non sequeretur, Deus crucifigitur, moritur: ergo desinit esse uel uiuere. Ut enim dicit Augustinus, uidendum est quid de quo secundum quid dicatur. Queri etiam solet utrum Christus habuerit fidem,  spem et caritatem. De caritate certum est; ipse enim ex caritate posuit animam pro fratribus. Quod spem habuerit habemus in Psalmo: Conserua me, Domine, quoniam speraui in te ; et in alio: In te, Domine, speraui , quos psalmos exponunt auctores de Christo. Sed Apostolus dicit: Spes que uidetur non est spes, quod enim uidet quis, quid sperat?  Christus autem omnia uidebat. Sed illud dicit Apostolus de spe secundum quod in nobis est. Quod fidem habuerit non est concedendum. Queritur autem an aliquid sibi meruit: certum est enim quod membris meruit. Quod sibi etiam meruit Apostolus dicit, ubi ait: Propter quod et Deus exaltauit illum , etc. Et in Propheta: De torrente in uia bibet: propterea exaltauit  caput . Meruit corpori suo et immortalitatem et impassibilitatem. Sed cum ipse innocens esset, hoc totum debebatur ei; et ita non ex merito hoc habuit. Potest tamen aliquis mereri quod sibi deberetur, ut filius cui deberetur hereditas Patris, promeretur eam Patri seruiendo. Quod anime nichil promeruerit Christus multi dicunt; et quod anime eius nichil accreuerit; perfecte enim ut dicunt, beata erat; quia, ut Ioannes dicit, Hec est uita eterna, cognoscere te et quem misisti Iesum Christum . Gregorius quoque ita dicit: Non habuit anima Christi in quo proficere posset. Probari tamen hoc potest, quod etiam anime promeruerit, et quod anime accreuerit aliquid post passionem. Prius  enim habuit timorem et tristitiam; sed post passionem nec tristari potuit, nec turbari. Accreuit ergo anime illi impassibilitas ut iam pati non possit; quare non solum corpori, sed et anime promeruit glorificationem et impassibilitatem. Sed quod dicit Gregorius: Non habuit anima Christi in quo proficere posset: intelligendum est de scientia et de dilectione. Non enim poterat augeri eius scientia uel dilectio.

Illud quoque sciendum est quod illius persone que est Christus, non est una pars Deus, et alia homo. Si enim partes integrales esset illius persone, tunc esset augmentata illa persona propter assumptum hominem. Augustinus: Christus est una persona gemine substantie, nec tamen Deus pars  huius persone dici potest: alioquin Filius Dei antequam formam susciperet non erat totus; et creuit cum homo diuinitati eius accessit.

Solet queri utrum Christus peccare potuerit. Quod quidam uolunt probare auctoritate illa. Potuit transgredi et non est transgressus: malum facere, et non fecit . Sed hoc non putamus dictum de Christo; sed de sanctis hominibus. Item opponunt: Christus habuit liberum arbitrium: ergo in utramque partem poterat flecti. Sed hoc non ualet cum etiam angeli habeant liberum arbitrium; et tamen ita sunt confirmati per gratiam quod peccare non possunt. Sed multo magis credimus illum hominem Deo unitum per gratiam, confirmatum esse ab ipsa conceptione. Item opponunt. Ille  homo poterat non esse uerbo unitus; et si non esset unitus uerbo, peccaret sicut alii homines; ergo potuit peccare ille homo. Sed hoc non negamus quin peccare posset homo ille si non esset unitus uerbo; sed postquam fuit unitus uerbo, peccare non potuit. Si enim potuit peccare, et damnari potuit, quia peccatum sequitur damnatio. Sed quid absurdius quam quod Filius Dei  damnari posset! Hic notandum est tres status esse hominis; et uidendum est quid de unoquoque susceperit Dei Filius. Primus status ante peccatum in quo fuit homo conditus. Secundus status ad quem per peccatum est lapsus. Tertius status ad quem post resurrectionem est inferendus. Primus status possibilitatem habuit moriendi, non necessitatem. Secundus  status necessitatem moriendi habet; necessario enim moritur. Tertius status necessitatem moriendi non habet ut secundus, nec possibilitatem moriendi uel peccandi ut primus. De primo statu habuit mori Christus posse, uel posse non mori; sola namque uoluntate mortuus est. Unde et dicitur a quibusdam: uoluntate mortuus, uoluntate mortalis erat, natura immortalis; quia cum esset sine peccato  nunquam moreretur si uellet. De secundo statu habuit defectus istos, famem, sitim, etc. De tertio statu habuit non posse peccare.

Potest queri, cum posset Christus mori morte non illata ab aliis et in ea redimere humanum genus; quare uoluit mori tali morte in qua facta est  multorum damnatio, sicut Iude et aliorum? Ut nos traheret ad dilectionem sui. Quanto enim grauiorem mortem pro nobis sustinuit; tanto magis eum diligere debemus.



CAP. XIX. An in morte Christi separata fuerit diuinitas ab humanitate.

Preterea solet queri, utrum in morte separata sit diuinitas ab humanitate. Quidam uolunt dicere quod a carne separata sit diuinitas, non ab anima, quibus non est credendum cum dicat Leo papa: Ex quo hominem assumpsit non deposuit. Et hoc omnes religiosi tenent, quod nec a carne nec ab anima separata est illa diuinitas post illam ineffabilem unionem. Non enim est diuinitas bis incarnata; nec bis assumpsit carnem. Indubitanter ergo ex quo Dei  Filius factus est homo, semper Deus homo, et homo Deus. Anima enim separata est a carne; sed diuinitas a neutro. Unde et ita exponit Augustinus uerba illa: Potestatem habeo ponendi animam meam et iterum sumendi eam. Non diuinitas animam deposuit; sed caro animam posuit in morte, et eam assumpsit in resurrectione. Item in libro ad Felicianum dicit Augustinus: Sicut in sepulcro carnem suam non deseruit sic in utero uirginis eam conascendo formauit, sic ergo non discedente uita mortuus est, sic passus est non pereunte uite potentia. Erat enim uno atque eodem tempore totus in inferno, totus in celo. Erat apud inferos resurrectio mortuorum; erat super celos uita uiuentium. uere mortuus, uere uiuus, in quo et mortem susceptio mortalitatis  excepit; et uitam diuinitas seruata non perdidit.

Opponitur: Si Dei Filius non est separatus ab homine in ipsa morte, ergo nunc non desiit homo esse; sed homo mortuus non est homo; nec igitur tunc erat homo, quod quam friuolum sit manifestum est. Ita enim posset dici: modo non est homo; quia non est animal rationale et mortale, quod penitus falsum est. Cum enim dicebant hoc etiam philosophi: homo mortuus non est homo, uel non est animal rationale mortale: loquebantur de homine secundum hunc statum. Item opponitur: Si tunc erat  homo, uel mortalis uel immortalis, sed mortalis non, quia mortuus; immortalis nondum, quia post resurrectionem tantum. Ad quod nos satis concedimus quod nunc nec mortalis, nec immortalis. Obiiciunt tamen auctoritatem Anastasii, hanc scilicet: Maledictus qui hunc totum hominem, id est animam et corpus quod assumpsit denuo assumptum uel liberatum post tertium diem a mortuis resurrexisse non confitetur: Fiat fiat. Ad quod dicimus Anastasium loqui contra illos qui negabant eius resurrectionem: et putabant quod in morte detineretur ille, qui solus inter mortuos liber. Et ideo dixit hominem denuo assumptum, id est liberatum a morte. Item Ambrosius super illud: Clamauit uoce magna dicens: Deus Deus meus, quare me dereliquisti?   Clamat homo separationem diuinitatis moriturus. Nam cum diuinitas mortis libera sit, utique mors esse non poterat nisi uita discederet; quia uita est diuinitas. Sed Ambrosius intellexit diuinitatem separari ab homine illo per hoc quod morti exposuit hominem illum, sicut in psalmo: Quare me dereliquisti , id est morti exposuisti; non quod derelictus sit, uel ab eo diuinitas separata sit. uidebatur enim derelinqui a Deo uel diuinitas discedere; cum non ostenderet eum defendendo suam potentiam.



TRACTATUS SECUNDUS. DE CREATIONE ET STATU ANGELICAE NATURAE.



CAPITULA.

CAP. I. De creatione rerum et precipue angelorum.---CAP. II. De statu angeli in principio creationis eius.---CAP. III. De statu angelorum statim post creationem eorum.---CAP. Iu. De excellentia luciferi ante lapsum et pena post lapsum.---CAP. u. De ordinum distinctione.---CAP. uI. De missione angelorum.



CAP. I.---De creatione rerum et precipue angelorum.


Pertractatis partibus fidei adiiciendum uidetur de prima rerum creatione. Cum Plato dixerit tria esse principia; materiam, formam, opificem: fides Catholica unum principium credit esse omnium rerum, Deum scilicet cuius bonitas omnium rerum causa fuit. Cum enim summe bonus et perfecte beatus eternaliter esset, uoluit aliquos esse participes sue beatitudinis. Et quia non potest eius beatitudo participari nisi per intellectum, et quanto magis intelligitur tanto magis habetur; fecit rationalem creaturam ut intelligeret, intelligendo amaret, amando possideret, possidendo frueretur; et eam hoc modo distinxit, ut pars in sui puritate permaneret  scilicet angeli; pars corpori iungeretur ut anime. Queritur cur ita factum sit; cum maioris dignitatis esset anima si in sua puritate et simplicitate  permansisset. Ad quod potest dici quod licet anima dignior esset sine corpore; tamen corpori uoluit Deus eam sociari, ut in humana conditione ostenderet nouum exemplum eterne unionis, que est inter spiritum et Deum. uidebatur enim creature quod non posset uniri suo Creatori. Sed cum spiritus  tam infime creature sicut est corpus in tanta dilectione uniatur, ut non possit coarctari ad hoc ut uelit eam relinquere; patet spiritum creatum eodem modo tam summo bono uniri posse. Ideo etiam anime sunt associate corporibus; ut in eis Domino famulentur, et uerum et summum bonum promereantur.

Cum itaque in angelos et homines distincta sit rationalis creatura; primum de angelis agendum uidetur.  De quibus considerandum est quando creati fuerint; ubi facti fuerint; quales etiam facti fuerint. Quedam auctoritates uidentur uelle quod ante omnem aliam  creaturam facti sunt angeli. Unde illud: Prior omnium creata est sapientia ; quod de angelis dictum est. Cui uidetur contrarium quod dicitur in Genesi: In principio creauit Deus celum et terram . Si enim hec in principio creata sunt, nichil ante celum et terram factum est. Et in propheta: Initio tu, Domine, terram fundasti . Quare dicendum uidetur quod simul creata sit et angelica creatura et corporalis. Unde illud Salomonis: Qui uiuit in eternum creauit omnia simul ; id est spiritualem et corporalem naturam. Et ita non prius tempore creati sunt angeli quam illa corporalis materia quatuor elementorum. Tamen prima omnium creata est sapientia; quia si non tempore precedit, tamen dignitate. Hieronymus tamen in epistolam ad  Titum aliud uidetur sentire dicens; sex millia necdum nostri temporis implentur anni: et quantas prius eternitates, quanta tempora, quantas seculorum origines fuisse arbitrandum est; in quibus angeli, throni, dominationes seruierunt Deo, et absque temporum uicibus atque mensuris Deo iubente substiterunt? Cui auctoritati quidam adherentes dicunt cum mundo tempus cepisse; quoniam non fuit mutabilitas ante mundum; et tamen fuisse angelos astruunt immutabiliter et intemporaliter. Nos tamen quod dictum est prius, magis approbamus; et quod Hieronymus dicit, ex dictis. Origenis fuit, nec asserendo dictum est sed dubitando dixit, inquirendo quantas eternitates, etc., arbitrandum est prius fuisse, etc.

Ubi facti fuerunt queritur. Et uidentur auctores  uelle eos fuisse factos in celo. Unde in Euangelio: uidebam Satan sicut fulgur de celo cadentem . Nec appellamus hic celum firmamentum quod secunda die factum est, sed celum empyreum; id est, splendidum quod statim repletum est angelis, illam scilicet superiorem partem usque ad quam machina illa elementorum adhuc indistincta porrigebatur. Simul enim, ut diximus, creati sunt angeli et illa corporea materia. Unde Augustinus exponit ita locum illum: In principio creauit Deus celum et terram; celum, id est angelos; terram, id est corpoream machinam, in cuius superiori parte facti sunt celi, id est angeli. Sed si in celo erant; quomedo, ut legitur in Isaia, diceret Lucifer; Ascendam in celum,  ponam sedem meam ad aquilonem: et ero similis Altissimo? . Sed ibi uocat celum sublimitatem Diuinitatis. Ascendam in celum, id est ad equalitatem Deitatis.



CAP. II.---De statu angeli in principio creationis eius.

Deinde restat uidere quales facti fuerint. In prima conditione tria uidentur esse attributa; essentia indiuisibilis et immaterialis, et ideo indeficiens per rationem naturaliter insitam; intelligentia spiritualis; liberum quoque arbitrium, quo poterat sine uiolentia ad utrumlibet propria uoluntate deflecti.

Solet a quibusdam queri utrum boni an mali, iusti an iniusti, beati an miseri creati sunt. Eos fuisse bonos in primo exordio creationis constare  debet, id est sine uitio. Non enim creator optimus auctor mali poterat esse. Sed nec iusti nec iniusti tunc fuerunt, nec aliquam uirtutem tunc habuerunt. Est enim omnis uirtus meritum, et omne meritum ex libero arbitrio; sed liberum arbitrium semper est ad futurum et non est ad presens et preteritum. Quod enim est non potest tunc non esse; et quod non est non potest tunc esse: et ideo in potestate liberi arbitrii non est. Non igitur erat liberi arbitrii ut tunc essent boni, quod tunc erant ex creatione; uel mali, quod non erant, sed in posterum tantum. Sicut aliquis sedens in potestate habet ut stet; sed non tunc, non enim potest ut tunc stet; sed in futurum. Et ideo dicimus eos in principio creationis non habuisse aliquam uirtutem uel iustitiam,  nisi acciperemus uirtutem naturalem, ut ratio, ingenium et huiusmodi. Nec possumus dicere quod iniusti essent; quia sine uitio erant. Et cum essent sine uitio, erant non miseri; cum pena non precedat culpam, nec tamen beati; quia non sunt creati in beatitudine, sed ad beatitudinem. Si tamen aliqua auctoritas dicat eos in ipsa creatione iustos uel iniustos uel beatos fuisse, beatitudinem uel iustitiam uocat illum statum sine miseria et sine uitio. Opponitur a quibusdam hoc modo: Si in principio creationis non habuerunt uirtutes et beatitudinem, tunc fecit Deus eos imperfectos; sed non decuit eum qui summe potens est et perfecte beatus aliquid facere imperfectum. Sed potest dici quod erant perfecti; quoniam habebant quidquid  habere debebant. Dicitur namque perfectum tribus modis: secundum tempus, secundum naturam et uniuersaliter perfectum. Secundum tempus perfectum quod habet quidquid tempus requirit et conuenit secundum tempus haberi; et hoc modo angeli erant perfecti; secundum naturam quod habet quidquid debitum est uel expedit nature sue ad glorificationem; et hoc modo perfecti post confirmationem fuerunt angeli, quomodo et erunt sancti post resurrectionem. Uniuersaliter et summum perfectum est cui nichil deest; quod est solius Dei



CAP. III. De statu angelorum statim post creationem eorum

 Quales fuerint angeli in creatione iam diximus. Statim autem post creationem quidam sunt conuersi ad creatorem suum; quidam auersi. Conuerti ad Deum, fuit diligere; auerti, odio habere. In conuersis quasi in speculo lucere cepit Dei sapientia, qua ipsi illuminati sunt. Auersi excecati sunt, nec reluxit in illis diuina sapientia; quia auersi sunt a lumine, tanquam speculum a facie uidentis. Sed illis stantibus et istis ruentibus discreuit Deus lucem a tenebris, lucem fecit et discreuit; quia quod boni erant donum fuit. Tenebras non fecit, sed discreuit ab eis lucem. Et ita angeli prius creati; unde dictum est: In principio creauit Deus celum , id est angelos. Deinde formatis  quando scilicet ad Creatorem sunt conuersi. Unde dictum est: Fiat lux .

Sed querendum est utrum aliquid collatum sit istis post creationem per quod diligerent? Quod ita est, scilicet cooperans gratia; sine qua non potest proficere rationalis creatura. Eadem enim cadere per se potest; sed proficere non potest nisi gratia cooperante. Unde uideri potest quod non sit imputandum illis quod ceciderunt, sine gratia enim cooperante proficere non poterant; sed illa non est data, nec culpa eorum fuit quod non est data; quia in eis nulla culpa adhuc precesserat. Ad quod potest dici quod quibus data est gratia illa, non fuit data ex merito, quia adhuc nullum erat meritum; sed quod aliis non est data, eorum culpa fuit; non  que precessit tempore, sed in causa; quia sicut gratia in illis est causa meriti, et tamen tempore non precessit meritum ipsum: ita in istis culpa fuit causa quare ex iudicio Dei iusto gratia non daretur, et tamen hoc non tempore precessit illud; quia cum Deo omnia sint presentia, non eget alicuius testimonio. Ut primum aliquis peccat iuste potest eum iudicare, non post sed simul; quod si placet differre, misericordia est. Illorum culpa in hoc potest considerari; quia licet sine gratia cooperante  non possent proficere, tamen per id quos eis collatum erat ex gratia creatrice, poterant non cadere. Nihil enim in eis erat quod ad hoc eos compelleret. Et si non declinassent  propria uoluntate; quod aliis datum est, daretur et istis.

Queritur utrum aliqua mora fuerit inter creationem eorum et casum? Ad quod potest dici quod non fuit mora; et tamen illud prius, istud posterius, sed sine interuallo. Non enim semper fuerunt mali, ut quidam dicere uolunt pro illa auctoritate. Ab initio homicida fuit; et in ueritate non stetit . Sed non dicitur in initio hoc fecit, sed ab initio, id est statim post initium; et in ueritate non stetit; id est non permansit si in ea fuerit. Homicida potest dici sui ipsius, quia et ipse appellatur homo, ut: Inimicus homo hoc fecit . uel ut Augustinus exponit, ab initio, id est ex quo homo fuit, homicida fuit; quia eum per inuidiam in  mortem precipitauit. Item dicit Augustinus super Genesimi Non frustra putari potest ab initio temporis diabolum superbia cecidisse, nec fuisse antea ullum tempus quo cum angelis sanctis pacatus uixerit et beatus; sed ab ipso primordio creature apostatasse. Quia ut ait Dominus, non stetit ab initio, ex quo ipse creatus est, qui staret si stare uoluisset. Que auctoritas supradicto modo potest exponi.



CAP. Iu. De excellentia Luciferi ante lapsum, et pena post lapsum.

Inter eos qui ceciderunt unus fuit excellentior omnibus aliis, et non solum illis qui ceciderunt, sed et aliis omnibus eum fuisse excellentiorem uidentur  auctores uelle. Quemadmodum Iob dixit: Ipse est principium uiarum Dei . Et in Ezechiele: Tu signaculum similitudinis plenus scientia et perfectione decoris in deliciis paradisi . Quod sic exponit Gregorius: Quanto in eo subtilior est natura; tanto in illo imago Dei similius insinuatur expressa. Item in Ezechiele: Omnis lapis pretiosus operimentum eius , id est omnis angelus operimentum eius; quia, ut dicit Gregorius, in aliorum comparatione ceteris clarior fuit. Unde appellatus est Lucifer; quia non unus ordo sed unus spiritus putandus est. Quia, ut dicit Isidorus, postquam creatus est absque aliquo interuallo profunditatem sue scientie perpendens in suum Creatorem superbiuit, et ut dicitur in Isaia Deo equari uoluit,  dicens: In celum conscendam, super astra celi exaltabo solium meum, et ero similis Altissimo . Similis esse uoluit; non per imitationem, sed per equalitatem: et non solum equalis, sed etiam quod superior esse uoluit uidetur auctoritas illa uelle: Extollitur supra omne quod dicitur aut quod colitur Deus .

Et quia contra Creatorem suum in tantum superbiuit, deiectus est in istum caliginosum erem cum omnibus illis qui ei consenserunt; et hoc ad nostri probationem ut sint nobis adminiculum exercitationis. Non est eis concessum habitare in celo, que est clara patria; nec in terra, ne homines nimis infestarent; sed in ere caliginoso qui est carcer eis usque in diem iudicii. Tunc enim detrudentur  in barathrum inferni secundum illud: Ite, maledicti, in ignem eternum qui preparatus est diabolo et angelis eius . Et sicut maioris scientie sunt uel minoris, ita habent maiores uel minores prelationes; quia quidam uni prouincie, quidam uni homini, quidam uni uitio presunt. Unde dicitur spiritus superbie, spiritus luxurie. De hoc autem dubitatio est utrum modo omnes in isto ere sint usque in diem iudicii; an aliqui eorum in inferno inferiori sint, quod de auctoritate non multum certum habemus. Quidam tamen uolunt dicere quod Lucifer qui plus ceteris peccauit, statim illuc demersus sit; et etiam quidam ex aliis. Origenes etiam dicit quod illi qui a sanctis iuste et  pudice uiuentibus uincuntur, non habent potestatem amplius tentandi alios, sed statim illic demerguntur: quod satis uerisimile est. Origenes: Puto etiam sane quod sancti repugnantes aduersus illos tentatores et uincentes minuant exercitum demonum uelut quam plurimos eorum interimant; nec ultra fas sit ullum spiritum qui ab ullo sancto caste et pudice uiuendo uictus est, iterum impugnare alium hominem.

Sciendum quoque est quod boni angeli ita sunt confirmati per gratiam quod peccare non possunt; mali autem ita obstinati per malitiam quod bonum facere non possunt.

Ad hoc opponitur quod liberum arbitrium habent: ergo in utramque partem possunt flecti Sed  inde non dicitur liberum arbitrium, ut in loco suo ostendemus, sed liberum, id est uoluntarium; et boni non necessitate cogente, sed libera uoluntate a malo abstinent; similiter et mali a bono. Item opponitur de hoc quod Hieronymus dicit: Solus Deus est in quem peccatum cadere non potest; cetera cum liberi arbitrii sint in utramque partem flectere uoluntatem suam possunt. Sed qualiter hoc intelligendum sit, ex his uerbis Isidori coniicere possumus. Angeli mutabiles natura; immutabiles gratia. Unde uidetur concedendum: Boni angeli possunt peccare ex sua natura, id est, eorum natura non ad hoc repugnat, nec tamen concedendum est, boni angeli possunt peccare, sed potius non possunt peccare, id est gratia per quam sunt confirmati  ad hoc repugnat. Et quanquam mali sint per malitiam obstinati, tamen uiuacem sensum non amiserunt: Quia, ut dicit Isidorus, triplici acumine scientie uigent; subtilitate nature, experientia temporum, reuelatione superiorum potestatum. Augustinus: Spiritibus malis quidam uera de temporalibus rebus nosse permittuntur, partim sensus subtilitate, partim experientia temporum callidiore propter tam magnam longitudinem uite; partim a sanctis angelis quod ipsi ab omnipotente Deo discunt et iussu eius sibi reuelantibus. Aliquando autem idem nefandi spiritus etiam que ipsius auctoris sunt uelut diuinando predicunt. Queritur utrum prescii fuerint sui casus. Sed si suum casum prescierunt; aut uitare noluerunt, et ita stulti et maligni  erant ante casum; aut uitare uoluerunt, sed non potuerunt, et ita erant miseri antequam caderent. Propter hec inconuenientia dicit Augustinus super Genesim, eos sui casus non fuisse prescios.



CAP. u. De ordinum distinctione.

Post supradicta uidendum est quod Scriptura nouem ordines angelorum testatur esse in pluribus locis. Et inueniuntur in istis ordinibus tria terna esse; et in unoquoque tres ordines, ut Trinitatis similitudo in eis pre aliis creaturis impressa uideatur. Sunt enim tres ordines superiores, tres inferiores, tres medii. Superiores: seraphin, cherubin,  throni; medii: dominationes, potestates, principatus; inferiores: uirtutes, archangeli, angeli. Hic igitur uidendum est quid appellemus ordinem, et utrum ab ipsa creatione fuerit illa distinctio ordinum. Ordo angelorum dicitur multitudo celestium spiritualium qui intra se pre aliis in aliquo dono assimilantur: ut seraphin qui pre aliis ardent caritate; seraphin enim interpretatur ardens. Cherubim, qui pre aliis in scientia eminent, cherubin namque interpretatur plenitudo scientie. Thronus interpretatur sedes. Throni ergo uocantur, ut Gregorius ait, qui tanta diuinitatis gratia replentur, ut in eis sedeat Deus, et per eos iudicia sua decernat. Dominationes qui potestatem principatuum transcendunt. Principatus uocantur qui sibi subiectis  dum que sunt agenda disponunt: eis ad explenda diuina mysteria principantur. Potestates qui hoc potentius ceteris in suo ordine acceperunt, ut uirtutes aduerse eisque subiecte earum refrenentur potestate ne homines tentare ualeant quantum desiderant. uirtutes dicuntur per quos signa et miracula frequentius fiunt; archangeli qui maiora nuntiant; angeli qui minora nuntiant. Et quia maius donum est caritas quam scientia; ideo superior ceteris ordo a digniori nomen accepit. Item maius est scire quam iudicare. Scientia namque informat iudicium. Sic et de aliis colligi potest per singula; et ita secundum excellentiam donorum, assignatur excellentia ordinum. Et tamen sicut Gregorius ait: Illa dona omnibus sunt communia. Omnes  enim ardent caritate, et scientia pleni sunt; sed quanto superiores, tanto excellentius pre aliis ea possident. Gregorius: In illa summa ciuitate quisque ordo eius rei nomine censetur, quam in munere plenius accepit.

Hic oritur questio huiusmodi. Si quisque ordo plenius possidet donum illud a quo nominatur, tunc cherubin in scientia preeminet omnibus; sed qui magis diligit plus cognoscit ; igitur seraphin non solum in caritate, sed etiam in scientia preeminet. Unde quidam sic exponunt auctoritatem illam. Eius rei nomine ordo quisque censetur, quam in munere plenius accepit. Plenius non ad omnes, sed ad inferiores intelligitur. uel nos possumus  dicere quod illa comparatio fiat non ad angelos, sed ad alia dona. Sicut enim in hominibus cum idem habeat plures uirtutes; tamen unam plenius aliis: ut Iob patientiam, Dauid humilitatem: ita et in angelis. Unde sic exponi potest illa auctoritas: Eius rei nomine censetur quam in munere plenius accepit. Non plenius aliis angelis omnibus, sed aliis donis.

Hic restat inquirere utrum ordines isti a creatione sui fuerint. Quod ita fuisse constat, cum auctoritas dicat de singulis ordinibus aliquos cecidisse. Sed ex alia parte non potest dici quod tunc caritate arderent. Non ergo uidetur quod tunc esset seraphin. Ad hoc potest dici quod, quamuis in principio creationis  non arderent caritate, tamen in hoc erat ille ordo discretus ab aliis, quia ad diligendum habilior ceteris erat. Sicut enim uidemus in corporibus quod in natura sua quedam sunt aliis magis solida et firma, magis etiam aliis munda et clara; sic et in illis spiritualibus naturis conuenientes eorum puritati et excellentie et in essentia et in forma differentie gradus in ipso conditionis exordio potuerunt esse, quibus alii superiores, alii inferiores. Superiores qui natura magis subtiles, inferiores qui natura minus subtiles, et sapientia minus perspicaces conditi sunt. Sed istas discretiones inuisibiles inuisibilium solus ponderare potuit: Qui omnia in numero et pondere et mensura fecit .

Queritur an omnes eiusdem ordinis pares sunt et  equales. Quod quibusdam uisum est. Sed illud non potest stare cum Scriptura dicat Luciferum cunctis aliis excellentiorem; quem constat fuisse de ordine supremo, et tamen in ordine illo ceteris fuit excellentior. Sicut enim omnes uirgines unius ordinis sunt, et tamen alius excellit alium in uirginitate; sic et in angelis potest esse. Legimus quod decimus ordo de hominibus impleri debeat. Mali enim angeli cum de singulis ordinibus caderent, fecerunt unum ordinem; quia in malitia similes, licet improprie in eis dicatur ordo. Et ille decimus ordo, ut Scriptura dicit, de hominibus restauratur. Sed cum Gregorius dicat assumendos esse homines in ordines angelorum; quidam in ordinem superiorum qui scilicet magis ardent caritate; quidam in ordinem inferiorum  qui scilicet minus perfecti sunt; non uidetur quod decimus ordo de hominibus fiat, sed nouem tantum remaneant. Ad quod potest dici quod secundum conuenientiam donorum quam habent cum angelis dicuntur assumendi in ordines angelorum; sed secundum naturam quam habent differentem ab illis, alium ordinem dicuntur facturi.

Et quamuis de hominibus restauretur quod lapsum est in angelis (propter quod ait Apostolus: Proposuit Deus instaurare omnia in Christo que sunt in celo et que in terris  non tamen intelligendum est quod solummodo propter illos qui ceciderunt factus sit homo. Licet enim angelus non cecidisset; homo non minus factus esset. Unde Gregorius dicit quod non sunt homines electi iuxta  numerum eorum qui ceciderunt; sed iuxta eorum numerum qui permanserunt. Gregorius: Quia superna ciuitas ex angelis et hominibus constat, ad quam tantos humani generis credimus conscendere, quantos illic contigit angelos remansisse, sicut scriptum est: Statuit terminos gentium iuxta numerum angelorum Dei.



CAP. uI. De missione angelorum.

uidentur quedam auctoritates uelle quod non omnes angeli mittantur. Ut in Daniele: Millia millium ministrabant ei; et decies millies centena millia assistebant ei . Dionysius: Superiora illa agmina ab intimis nunquam recedunt, quoniam ea que preeminent usum exterioris officii nunquam  habent. Istis auctoritatibus dicunt quidam quod non mittuntur nisi inferiores. Sed eis opponitur illud quod Isaias dicit: uolauit ad me unus de seraphim . Quod ita soluit Dionysius: Hi spiritus qui mittuntur sortiuntur eorum uocabulum quorum gerunt officium. Unde dicunt illum angelum qui missus est ad Isaiam ut mundaret labia prophete, de ordine inferiorum fuisse; sed appellatum seraphin, quia ueniebat incendere et consumere delicta prophete. Item dicit Apostolus: Omnes sunt administratorii spiritus in ministerium missi . Unde uidetur quibusdam quod omnes mittantur; et quod ille qui missus est ad annuntiandum sanctum sanctorum fuerit de supremo ordine. Si opponitur. Quare  ergo non omnes appellantur angeli; sed duo tantum inferiores ordines? Quia sepius et quasi ex officio iniuncto hoc habent illi duo ordines. Nec debet indignum uideri si etiam superiores mittuntur; cum et ille qui Creator est omnium ad hec inferiora descenderit. Unde uidetur quod Michel, Gabriel, Raphel de superiori ordine sint. Nec sunt nomina ordinum sed spirituum. Michel interpretatur quis ut Deus; Gabriel, fortitudo Dei; Raphel, medicina Dei. Dicit Scriptura quod angeli sunt deputati ad custodiam hominum, ut in Euangelio: Angeli eorum semper uident faciem Patris . Gregorius etiam dicit quod quisque habet unum bonum angelum sibi ad custodiam deputatum; et unum malum ad exercitandum. Cum enim omnes boni angeli desiderent  bonum nostrum et communiter saluti omnium studeant; ille tamen qui deputatus est alicui ad custodiam, eum potius ad bonum hortatur, sicut legimus de angelo Tobie, de angelo Petri in Actibus apostolorum. Similiter et mali angeli cum desiderent malum omnium, tamen magis incitat eum malus angelus qui permissus est ei ad tentandum

Sed dubium est nec de Scriptura habemus determinatum utrum pluribus unus sit datus ad custodiam, an singuli singulis. Sed cum electi tot sint quot et boni angeli sunt; plures constat esse inter bonos et malos homines quam boni angeli sunt. Quomodo ergo singuli et boni et mali homines habent singulos sibi ad custodiam legatos?

Preterea sciendum est quod cognitio angelorum  usque ad iudicium augeri potest. Unde illud quod in Isaia Domino ascendente angeli querunt: Quis est iste qui uenit de Edom tinctis uestibus de Bosra?  Et in psalmo: Quis est iste rex glorie?  Itaque dici potest quod eorum cognitio non decrescit, quia nichil obliuiscuntur cum sint confirmati per gratiam; sed potest crescere usque ad futuram consummationem, quando fixi et immobiles erunt in eo quod scient, ut nec plus nec minus scire possint.

Ad hoc quod diximus angelorum cognitionem augeri posse, uidetur oppositum quod dicit Isidorus: Angeli in uerbo Dei sciunt omnia antequam fiant. Gregorius in libro Dialogorum: Quid est ibi quod  nesciant ubi scientem omnia sciunt? Sed potest dici quod, etsi uideant (imo habent eum in quo omnes thesauri sapientie sunt  non tamen ibi cognoscunt nisi quantum ipse uult eis aperire; et tamen dicuntur omnia scire, id est nichil ignorare. Nihil enim ignorat qui scit quidquid scire debet, et quidquid Deus uult eum scire. Per omnia enim uoluntas eorum diuine concordat uoluntati; nec aliud uolunt scire nisi quod eos scire cognoscunt Deum uelle. Meritum angelorum dicitur esse in hoc quod desiderant bonum nostrum et nostro profectui student. Unde Apostolus: Et angeli nostri sunt .



TRACTATUS TERTIUS. DE CREATIONE ET STATU HUMANAE NATURAE



CAPITULA.

CAP. I. De operibus sex dierum.---CAP. II. De creatione hominis.---CAP. III. De formatione mulieris.---CAP. Iu. De statu hominis ante peccatum.---CAP. u. Quare non horruit mulier serpentem.---CAP. uI. De peccato primi hominis.---CAP. uII. De gratia habita ante peccatum.---CAP. uIII. De libero hominis arbitrio.---CAP. IX. Quod liberum arbitrium ad futurum tantum se habeat: et de ipsius statu quadruplici.---CAP. X. Quare peccatum primi hominis posteris imputetur.---CAP. XI. Quid sit peccatum originale.---CAP. XII. De ratione originalis peccati.---CAP. XIII. De peccato actuali.---CAP. XIu. De peccato in generali.---CAP. Xu. In qua natura sit peccatum.---CAP. XuI. Qui sint modi peccandi.---CAP. XuII. Que sit differentia inter dona et uirtutes, et que sint septem dona Spiritus sancti.



CAP. I. De operibus itaque sex dierum.


Sicut diximus: In principio creaturarum creauit Deus celum, id est angelos; et terram , scilicet illam materiam quatuor elementorum adhuc confusam, que dicta est chaos: et hoc fuit ante omnem diem. Restat igitur uidere quomodo per sex dies illam materiam distinxit. Sicut in Genesi dicitur: Prima die facta est lux . Quidam expositores dicunt quod lux illa fuit quoddam splendidum corpus quasi lucida nubes quedam, que sicut sol circumferebatur ortu et occasu suo diem et noctem faciens. Alii dicunt, quod lux illa que facta est prima die, fuit angelica creatura ad Creatorem conuersa, sicut iam diximus; secunda die firmamentum factum est, ut diuideret aquas ab aquis. Beda  dicit quod firmamentum sit de aquis consolidatis quasi crystallinus lapis; quod satis uerisimile est cum et color eius indicet hoc. Quidam tamen expositores uidentur uelle, quod ignee nature sit. Quod aque super firmamentum sint; et in Genesi  habetur, et etiam in Propheta: Aque que super celos sunt benedicite Domino . Quales sint aque ille nobis non est certum. Sed ut dicunt expositores, uel glacialiter solidate sunt; aut uaporaliter suspense ad similitudinem uaporis, id est fumi, quod uerisimile est. Tertia die congregate sunt aque in locum unum et apparuit arida . Quarta die facta sunt luminaria , ut essent in signa et tempora; id est ut per ea distinctio temporum fieret. Ex quo enim creatura fuit et tempus  fuit; quia non potuit creatura esse sine mutabilitate, et ubicunque motus est, ibi prius et posterius. Nec aliud est tempus nisi mora de illo quod prius est, in id quod posterius. Sed ante luminaria non erat illa distinctio temporis; que modo est per solem et lunam et stellas. Quinta die produxit aqua pisces et uolatilia. Unde illud: Partim remittis gurgiti, parlim leuas in era. Sexta die produxit terra animalia diuersi generis; et in eadem die post omnia factus est homo ad imaginem et similitudinem Dei. Et merito factus est homo post omnia; qui omnibus preferendus  erat. Sicut processimus, uidetur ista series et plures expositores uelle ut scilicet ante omnem diem illa informis materia facta fuerit, sicut diximus, simul cum angelis; postmodum per sex dies ex illa materia genera rerum sint distincta. Quibusdam tamen uidetur quod non per interualla temporum facte sunt ille distinctiones rerum, sed simul. Sed cum Moyses loqueretur rudi populo et carnali, oportebat eum loqui de Deo sicut de homine aliquo qui opera sua per moras temporum format et perficit. Unde Augustinus: Quod a Deo potuit simul fieri, ab homine simul non potuit dici. Nec nos negamus quin Deus illud potuisset fecisse si ei placuisset. Nec Augustinus illud asserit, sed dicit: Potuit simul fieri. Item Augustinus: Quia illud unde fit aliquid, etsi  non tempore, tamen origine prius est quam illud quod inde fit; potuit Scriptura diuidere loquendi temporibus, quod Deus faciendi non diuisit temporibus. Qui istis auctoritatibus adherent, illos sex dies appellant sex operum distinctiones: que secundum eos simul facta sunt, sed ordine dici oportuit. Prima tamen sententia est probabilior.

Septima die requieuit Deus ab omni opere quod patrarat ; quia non fecit postea noua genera rerum. Sed opponitur illud quod dicitur in Euangelio: Pater meus usque modo operatur et ego operor . Operatur enim quotidie nouas animas creando; propagando etiam unum de alio. Sed hoc non est facere noua genera rerum. Licet enim modo creatur anima noua, nichil tamen nouum additur,  cum et prius anima fuerit. Alia littera in Genesi dicit: Requieuit Deus die sexta. Sed utrumque uerum est; et quod ille die sexta requieuit; quia in sex diebus omnia compleuit; et quod die septima requieuit, quia sexta die consummata et septima inchoata a generibus rerum distinguendis cessauit.

Hic potest queri, cum in sex diebus omnia compleuerit opera, et post illos sex dies nichil noui addiderit; quare procedimus numerando dies usque ad septimam. Si dicitur quia septima est alia ab illis;  sic et octaua alia ab illis, et nona, et sic de aliis. Sed non sunt alie in distinctione rerum; similiter et septima alia non fuit in distinctione rerum; quia non fuit in ea alicuius operis distinctio facta; sicut in illis sex; facere enim septimam diem, non fuit facere aliud genus rerum, quia iam precesserat dies. Ad quod potest dici quod licet in septima die non fuerit aliquod opus factum, tamen fuit ibi aliquis status rerum scilicet consummatio omnium, et ideo usque ad eam procedimus, et post eam statim reincipimus.



CAP. II. De creatione hominis.

His excussis, restat agere de creatione hominis, de lapsu eius, et de reparatione. In Genesi dicitur: Faciamus hominem ad imaginem et similitudinem nostram  . Ad imaginem Dei factus est homo secundum animam. Sic ut enim imago rei cernitur in speculo, ita anima in sui ratione Deum cognoscere potest. Unde illud: Signatum est super nos lumen uultus tui, Domine . Ut enim in facie cognoscitur homo, ita in ipsa ratione tanquam in sua imagine cognoscitur Deus, homo itaque imago Dei est per rationem. Unde Apostolus: uir est imago Dei et gloria , id est ad imaginem eius; quia non est ei usquequaque similis. Filius autem imago est Patris et non ad imaginem; quia quidquid habet Pater, totum habet Filius per naturam. Homo uero est ita imago Dei quod ad imaginem; quia non per naturam sed participatione uel imitatione habet ea que Deitatis sunt. Deus namque est  ipsa sapientia, iustitia, bonitas; sed homo non est ipsa sapientia, iustitia, bonitas; sed potest esse sapiens, iustus, bonus, et similia. Augustinus in libro De Trinitate: Homo est imago Dei ad imaginem; quia non est equalis Patri, sed quadam similitudine accedit. Filius imago et non ad imaginem; quia equalis est Patri.

Et est notandum quod non solum ad imaginem Patris, sed etiam totius Trinitatis factus est homo, cum scriptum sit: Faciamus hominem ad imaginem et similitudinem nostram. Nostram dixit, id est totius Trinitatis. Et est notandum quod imago appellatur ipsa imago impressa in re aliqua, et res in qua imprimitur. Unde et ipsa ratio imago dicitur, que anime est tanquam sigillum impressa; et homo  imago dicitur. Augustinus in libro De Trinitate: Aliud est Trinitas res ipsa, aliud imago Trinitatis in re aliqua, propter quam imaginem similiter et illud in quo impressa est imago dicitur. Sicut imago Dei dicitur simul et tabula et quod in ea pictum est; sed propter picturam que in ea est. Ad similitudinem Dei factus est homo, quia innocens et sine uitio factus est.

De angelis solet queri utrum ad imaginem Dei  sint facti. Sed licet non sit scriptum non est inde dubitandum. Quod enim de homine dicit, hoc et de angelis intelligi uoluit.

Dicitur et aliter homo ad imaginem Dei; quia sicut ex Deo omnia, ita ex Adam omnes homines. Sed  hoc modo esse ad imaginem Dei; non competit nisi primo homini. In hoc etiam potest dici anima ad similitudinem Dei, quia immortalis, indissolubilis. Augustinus in libro De quantitate anime: Anima est facta similis Deo; quia immortalem, id est indissolubilem fecit eam Deus, sed ex nichilo. Augustinus: Quod de Deo est, necesse est ut eiusdem sit nature cuius et ipse est, ac per hoc etiam quod immutabile sit. Anima uero mutabilis est; non ergo est de ipso; si autem de nulla alia re facta est, procul dubio de nichilo facta est, sed ab ipso Deo. Corpus uero formauit de limo terre, cui animam inspirauit. Unde in Genesi: Insufflauit in faciem eius spiraculum uite; id est ei animam inspirauit. Sed utrum in corpore an extra corpus creata sit,  non multum ex auctoritate habemus certum. Augustinus tamen super Genesim de anima primi hominis uidetur dicere quod extra corpus facta fuerit, et propria uoluntate illud subintrauit. Sed, sicut ipsemet dixit, magis querendo super Genesim quam asserendo locutus fuit. Sed quidquid de anima primi hominis dicatur, de aliis uerisimilius est ut in corpore creentur. Si queratur in qua etate factus sit homo, Augustinus dicit: Adam continuo factus est sine ullo progressu membrorum in etate uirili, ut uirga de manu Moysi continuo conuersa est in draconem.



CAP. III. De formatione mulieris.

Sicut legitur in Genesi: Misit Deus soporem in Adam et tulit unam de costis, et ex ea mulierem formauit  .

Hic queri potest quare non creauit Deus homines simul sicut angelos. Quia uoluit ut unum esset principium generis humani ad retundendam superbiam diaboli. Ut enim eius elatio confunderetur: hoc homo accepit quod diabolus per superbiam appetiit, scilicet principium esse. Ut, sicut Deus omnibus rebus existit principium creationis, ita omnibus hominibus esset principium generationis. Est et alia causa quare ex uno uoluit esse omnes, ut dum cognoscerent esse ab uno, se quasi unum diligerent. In quo facto mysterium Christi et Ecclesie figuratum est. Sicut enim mulier de latere uiri dormientis facta est, sic Ecclesia de sacramentis que de latere Christi dormientis in cruce profluxerunt,  scilicet sanguis et aqua. Sanguine enim redemit fideles; aqua abluit peccata in baptismo.

Solet queri utrum cum additione rei extrinsecus sumpte de costa illa facta sit mulier? Quod quidam solent dicere. Sed si ad perficiendum corpus mulieris de costa illa Deus extrinsecus augmentum addidit  potius de illo mulierem factam Scriptura dicere debuit, unde scilicet plures substantie sue partes acceperit. Restat ergo ut dicamus costam illam in semetipsam multiplicatam; et ex ea mulierem formatam nullo additamento extrinsecus sumpto. Maius enim fuit de nichilo aliquid facere, quam illam paruam substantiam in seipsam  multiplicare. Idem dicimus de illis quinque panibus euangelicis .

Queritur utrum in natura illius coste esset ut inde fieret mulier. Ad hoc uidendum est quod omnium rerum que fiunt, cause in Deo ab eterno fuerunt. Ut enim homo sic fieret, et equus, et similia, in Dei dispositione ab eterno fuit. Et iste dicuntur in Scriptura primordiales cause; quia istas alie non precedunt. Et quamuis una sit causa omnium, diuina scilicet dispositio, que non est aliud quam ipse Deus, tamen propter effectus plures pluraliter dicit Augustinus primordiales causas omnium rerum in Deo esse. Unde etiam inducit similitudinem artificis in cuius dispositione est qualis futura sit arca uel quadrata uel oblonga. Ita etiam  in Deo uniuscuiusque rei antequam fieret causa et dispositio eternaliter precessit. In naturis uero quarumdam rerum non omnes cause precedunt. Inseruit namque Deus, ut Augustinus ait, quasdam causas rebus secundum quas aliqua ex eis proueniunt, ut de hoc semine tale granum, de hac arbore talis fructus, et ut qui iuuenis modo est, tali tempore senescat, et similia. Et he quoque appellantur primordiales cause, licet non multum proprie dicantur. Habent enim causas ante se que in Deo eternaliter fuerunt; que et increate sunt, et uniuersaliter prime sunt. Ille autem que in creaturis sunt, uniuersaliter prime non sunt, sed tamen in suo genere prime sunt, ad posteriora enim prime sunt. Sed ideo iste etiam primordiales dicuntur; quia in prima conditione  rerum que facta est in sex diebus eas Deus inseruit rebus et sicut creature mutabiles sunt; ita et he cause mutabiles sunt. Cum enim sit in iuuenis natura ut aliquando senescat, mutari tamen potest. Sed ille que in Deo sunt, et increate, et immutabiles sunt. Dispositio enim Dei mutari non potest, quia Deus immutabilis est. Apparet itaque ex his quod omnium rerum cause in Deo sunt. Quedam uero in naturis rerum sicut ostendimus de semine, de arbore; et hec dicuntur fieri secundum naturam, id est secundum usitatum cursum rerum. Aliorum uero in solo Deo et non in naturis rerum cause consistunt, ut illud quod uirga arida floruit ; quod asina locuta fuit , et similia. Et hec dicuntur fieri per miraculum;  quia contra naturam fiunt ipsarum rerum, id est non secundum causas illis rebus a Deo insertas. Inter hec ponit Augustinus, quod de costa facta est mulier. Non enim erat in costa causaliter ut de ea fieret mulier, sed in Dei potentia qui non alligauit naturis rerum potentiam suam. Augustinus super Genesim: Alius est ergo modus quo illa herba sic germinat; illa non sic germinat; sic illa etas parit, et illa uero non; homo loquitur, pecus loqui non potest: horum et talium modorum rationes non tantum sunt in Deo, sed ab illo etiam in rebus creatis. Ut autem lignum aridum floreat fructum gignat; ut femina in iuuentute sterilis in senectute pariat; ut asina loquatur, et similia, dedit quidem Deus naturis quas creauit, ut ex  eis etiam hec fieri possent, non ut haberent in naturali motu. Habet ergo Deus in semetipso absconditas quorumdam factorum causas, quas rebus conditis non inseruit, easque implet non illo opere Prouidentie quo naturas substituit ut sint; sed illo quo illas administrat ut uoluerit, quas ut uoluit condidit. Quorum si hoc unum erat quod ita facta est mulier de latere uiri dormientis, non habuit hoc rerum prima conditio ut femina omnino sic fieret; sed tamen hoc habuit quod sic fieri posset.

Sicut corpus mulieris de corpore uiri traductum fuit, ita uoluerunt quidam quod anima ipsius Aeue de anima uiri propagata esset, et omnes anime preter primam de traduce essent sicut et corpora. Sed Hieronymus hoc sub anathemate prohibet,  inducens hanc auctoritatem Prophete: Qui finxit singillatim corda eorum . Ubi satis innuit quod non de anima animam creat Deus; sed singillatim de nichilo eas fecit. Augustinus tamen nichil inde asserit, sed querendo refert de anima diuersorum sententias. Quorum quidam uoluerunt quod simul omnes create essent; quidam quod non simul, sed de traduce. Alii quod nec simul, nec ex traduce, quam sententiam Hieronymus asserit.



CAP. Iu. De statu hominis ante peccatum.

Tulit Deus hominem, et posuit in paradisum uoluptatis . Quibus uerbis plane ostendit Moyses quod extra paradisum creatus sit, et postmodum in paradisum positus. Quod ideo factum dicitur quia non erat in eo permansurus, uel ne  beneficium Dei imputaret nature, sed gratie. Paradisus in parte orientali a sanctis fertur esse locus eminentissimus, ut nec aque diluuii illuc pertingere possent, in quo erant ligna diuersi generis, lignum uite, lignum scientie boni et mali, et alia plura. Lignum uite appellatum est quod talis nature erant fructus eius, ut defenderent a mortis accessu, et omnis infirmitatis molestia. Aliud erat, lignum scientie boni et mali; quod non a natura nomen habuit, sed ex occasione quam prestitit. Non enim hoc in natura sua habuit, ut conferret scientiam; sed hoc ex prohibitione inde secuturum fuerat; ut quam cito homo comederet de fructu eius, tam cito sciret per experientiam mali, quod distaret inter bonum quod reliquerat et malum quod inuenerat.  Habuit namque prius scientiam boni et mali: boni per scientiam et experientiam mali per scientiam tantum et non per experientiam.

Hic uidendum est de statu hominis ante peccatum. Sicut dicit Apostolus: Primus Adam factus est in animam uiuentem ; id est, corpus sensificantem quod erat adhuc animale. Egebat enim alimonia ciborum. Mortale etiam habebat corpus. Poterat enim mori, poterat et non mori; poterat peccare, poterat non peccare; sed completo obedientie numero, transferretur ad illum statum in quo nec mori posset nec peccare. Erat igitur ante peccatum immortalis, scilicet potens non mori, non immortalis quod non posset mori. Et si non  peccasset, ut Augustinus dicit, esset in paradiso torus immaculatus, conceptus sine libidine, partus sine dolore.

Quales uero si non peccassent nascerentur eorum filii utrum mox ambulare et loqui, et cetera facere possent: nobis de auctoritate certum non est. Augustinus tamen uidetur uelle quod ut primum nati essent, hec predicta facere possent, sic dicens: Mouet si primi homines non peccassent utrum filios tales habituri essent qui nec lingua nec manibus uterentur. Nam propter uteri necessitatem fortasse necesse fuerat paruulos nasci; quamuis enim exigua pars sit corporis costa, non tamen propter hoc paruulam uiro coniugem Deus fecit. Unde et eius filios poterat omnipotentia Creatoris mox editos grandes  facere. Sed ut hoc omittam, poterat certe, quia hoc multis animalibus prestitit ut eorum pulli quamuis sint paruuli, tamen mox ut nascuntur currant et matres sequantur. Contra homini nato nec ad incessum pedes idonei, nec manus saltem ad scalpendum habiles; et iuxta se iacentibus mammis magis possunt esurientes flere quam sugere. Proinde infirmitati mentis congruit hec infirmitas carnis. Sed cum Augustinus in hoc nichil asserendo dicat, non absurde uidetur quibusdam quod tunc exspectaretur etas in paruulis ad illa facienda et similia. Non quod ex uitio tunc non possent, sed ex conditione nature, sicut a cibo non penitus abstinere poterant; nec tamen illud ex uitio, sed ex natura conditionis. Hic potest sic opponi: Si non peccarent nunquam morerentur,  et si non comederent non peccarent: igitur si non comederent nunquam morerentur: poterant itaque sine alimonia uiuere. Ad quod dicimus quod non solum peccarent si de ligno uetito comederent, sed etiam si concessis non uterentur cum naturaliter appeterent. In hoc enim facerent contra nature rationem, que ad hoc data erat ut licitis uterentur. Item opponitur: Cum fames sit pena peccati, nisi peccassent famem non paterentur; sed sine fame superfluum uidetur comedere. Ad quod dicitur quod licet non peccassent, appetitum comedendi haberent, quo habito, ut famem preuenirent concessis uterentur. Et ille appetitus naturalis est et moderatus; fames uero immoderatus appetitus edendi est.

De hoc statu quem ostendimus erat transferendus  homo cum omni prole sua sine mortis dolore ad illud summum bonum quod in celis eis paratum erat. Sicut enim due nature sunt in homine, corporalis et spiritualis; ita duo bona homini preparauerat Deus, temporale et eternum. Et quia prius quod animale, deinde quod spirituale; temporale prius datum fuit. Alterum, id est eternum, non tunc datum, sed propositum fuit. Ad illius quod dederat custodiam preceptum nature apposuit Deus. Preceptio naturalis fuit discretio per quam ei inspiratum est que nature sue essent necessaria, et que noxia. Ad illud quod proposuerat promerendum preceptum dedit obedientie, dicens: De ligno scientie boni et mali ne comedas . uidens ergo diabolus  quod homo per obedientiam illuc ascenderet unde iste per superbiam ceciderat, inuidit ei. Et qui prius per superbiam factus fuerat diabolus, id est deorsum fluens; per inuidiam factus est Satan, id est aduersarius. Unde et mulierem tentauit in qua minus quam in uiro rationem uigere sciebat. Et ne illa tentatio nimis occulta foret et ideo caueri non posset; non nisi per serpentem tentari fuit permissus, ut per indumentum quod foris erat uersutiam tentantis aduertere posset. Augustinus super Genesim: Cum accedere ad tentandum diabolus non posset nisi permissus; non per aliud potuit, nisi per quod permittebatur.



CAP. u. Quare non horruit mulier serpentem.

Queritur quare non horruit mulier serpentem.  Quia cum nouiter creatus esset, officium loquendi a Deo accepisse putauit. Hoc modo tentatio facta est. Primum interrogatione aggressus est, ut ex responsione eius colligeret qualiter eam de cetero alloqui debuisset. Cur non comeditis de ligno scientie boni et mali?  Ad quem mulier: Ne forte moriamur . In quo uerbo dedit locum tentanti cum dixit: Ne forte. Unde diabolus mox inquit: Comedite et eritis sicut dii . Per tria tentauit: per gulam cum dixit: Comedite; per uanam gloriam, cum dixit: Eritis sicut dii; per auaritiam, cum dixit: Scientes bonum et malum . Gula est immoderatus appetitus edendi; uana gloria amor proprie laudis; auaritia immoderatus appetitus habendi. Cum tentatio alia sit interior, alia exterior; exteriori tentatione  homo est tentatus. Tentatio exterior foris fit signo uel uerbo, ut ille cui fit ad consensum peccati inclinetur. Tentatio interior est motus praue delectationis per quam animus ad peccatum impellitur; et multo difficilius uincitur. Homo igitur qui exteriori tentatione pulsatus cecidit, tanto grauius puniendus, quanto leuiori impulsu fuerat prostratus.



CAP. uI. De peccato primi hominis.

In hoc loco uidetur inquirendum que fuit origo et radix illius peccati. Augustinus super Genesim: Non esset hominem deiecturus tentator, nisi in animo eius elatio precessisset comprimenda. Unde quidam uolunt quod antequam cederet tentationi, habuit illam elationem. Sed cum elatio uitium sit, inde sequitur quod ante peccauerit quam tentationi cederet.  Non igitur suggestione prius peccasset, cum auctoritas dicat quod ideo peccatum diaboli sit incurabile; quia non suggestione sed propria cecidit superbia. Homo uero quia per se non cecidit sed per alium, surgere potuit per mediatorem. Et ideo illa auctoritas sic potest exponi: Non erat tentator hominem deiecturus scilicet in has miserias, nisi elatio in animo eius precessisset. Non dico precessisset suggestionem, sed post suggestionem precessit in animo eius finem et completionem peccati ipsius. Alioquin, etsi diabolus suggessisset, ad suggestionis tamen effectum non peruenisset. Si enim diceremus: non erat hominem deiecturus in peccatum ubi elatio precessisset tunc antequam peccasset elationem habuisset.  Potest etiam dici quod non erat hominem deiecturus in actum illius peccati, ut scilicet pomum uetitum comederet, nisi elatio precessisset. Est enim superbia radix omnis peccati. Audiens enim mulier: Eritis sicut dii, elata est in superbiam; que superbia erat comprimenda per penas illud peccatum secuturas. Sed cum natura hominis sine uitio esset, solet queri unde ille consensus mali processerit? Ad quod uidendum est quod Deus in primo homine duos posuit appetitus; uidelicet appetitum iusti et appetitum commodi. Appetitum iusti secundum uoluntatem; ut in eo homo promereri posset, siue bene retinendo cum posset deserere, siue male deserendo cum posset retinere. Appetitum commodi secundum necessitatem; non enim potest homo non  appetere commodum suum, et ideo istum cum necessitate posuit Deus in homine ut in eo remuneraretur homo. Unde in inferno hec maxima erat pena impiorum; quod semper appetent commodum et nunquam assequi poterunt, sicut augmentum glorie bonis quod ab amore habiti commodi tepescere non poterunt. Et in hoc appetitu commodi mensuram posuit Deus, ut que appetenda essent, et quando, et quomodo homo appeteret. Sed quia ultra modum commodum appetiit, scilicet esse sicut dii, iusti protinus appetitum deseruit. Et in hoc peccauit quia iustitiam deseruit; non enim ideo peccauit quia commodum suum appetiit; sed quia illud appetendo iustitiam deseruit, quod fuit appetere commodum ultra mensuram. Iustitia namque est mensura in  appetitu commodi. Fuit igitur peccatum primi hominis desertio iustitie, quod Apostolus uocat inobedientiam.

Queritur utrum uoluntas peccatum illud precessit? Sed non uidetur quod uoluisset aut deliberasset iustitiam deserere; uoluit tamen illud appetere, propter quod iustitiam deseruit. Potest itaque dici quod uolens deseruit iustitiam, quia uoluit illud propter quod deseruit; nec tamen uolebat ut iustitiam desereret, sed uoluit illud propter quod iustitiam deserebat. uoluntate itaque iustitiam deseruit, non quod uoluntas illud in tempore precederet; non enim uerum est quod omne peccatum uoluntas tempore precedat, cum et ipsa uoluntas peccatum sit, sed de actu illud dicitur quod omne malum ex uoluntate  procedit; sicut ille actus scilicet comestio pomi, quod a quibusdam dicitur primum peccatum in homine, quod satis potest concedi. In uno enim peccato et reatus est et actus; nec dicuntur duo peccata sed unum. Ut qui habet uoluntatem homicidii perpetrandi, et postea perpetrat; non tunc aliud peccatum facit, sed quod habebat prius in uoluntate, tunc facit in opere.

Queritur uter eorum plus peccauerit, an mulier an Adam. Sed sicut Apostolus dicit: Adam non est seductus, imo mulier . Mulier interrogata inquit: Serpens seduxit me, ut in Genesi . uir autem interrogatus non ait: Mulier seduxit me, sed dedit mihi et manducaui . Mulier in hoc  dicitur seducta, quod auditis uerbis illis: Eritis sicut dii, adeo intumuit ut crederet uerum esse, quod dicebatur. Adam uero non est seductus; quia non, ut ait Augustinus, credidit illud uerum esse, sed putauit utrumque fieri posse ut et uxori morem gereret, et per penitentiam Deo satisfaceret. Minus ergo peccauit qui de uenia cogitauit. Ex quibus apparet quod maior fuerit in muliere superbia quam in uiro: igitur et maius peccatum. Mulier quoque peccauit in Deum et proximum; uir in Deum tantum. Item mulier magis punita fuit, cui dictum est: In dolore paries filios , etc., unde apparet quod plus peccauit.

Opponitur de hoc quod dicit Isidorus: Tribus modis peccatum geritur: ignorantia, infirmitate, industria.  Ignorantia peccauit Eua; quia, ut ait Apostolus, seducta fuit . Adam industria peccauit; quia non seductus , sed sciens et prudens peccauit. Petrus infirmitate deliquit. Grauius est infirmitate quam ignorantia peccare; grauius quoque industria quam infirmitate. Industria peccat qui studio et deliberatione malum perpetrat; infirmitate qui casu uel perturbatione delinquit. Ex his uerbis uidetur asseri quod plus peccauit uir quam femina. Ad quod potest dici quod secundum aliquid plus peccauerit; in hoc scilicet quod maior deliberatio uidetur fuisse in uiro quam in muliere et quod maioris scientie erat; et cui plus committitur, plus ab eo exigitur. Nec tamen dicemus absolute quod plus peccauerit; sicuti de aliquo presbytero et de aliquo  laico diceremus, si committant homicidium, laicus ex longo odio, presbyter ex subita ira: non posset absolute dici quod ille ordinatus plus peccauerit, et tamen secundum aliquid plus peccauit, in hoc scilicet quod fecit contra ordinem suum. Solet queri, cur Deus hominem tentari permisit quem tentanti cessurum esse sciebat? Augustinus sic soluit istam questionem: Non mihi uidetur magne laudis futurum fuisse hominem, si propterea posset bene uiuere quia nemo male uiuere suaderet: cum et in natura posse, et in potestate haberet uelle non consentire suadenti Deo adiuuante. Illud quoque solet queri: quare creauit Deus hominem quem sciebat esse casurum, cum sit summe pius. Eadem questio de angelis qui  ceciderunt. Augustinus super Genesim: Cum per iniustos iusti, per impios pii proficiant; frustra dicitur ut non crearet Deus quos presciebat malos futuros. Cur enim non crearet bonis profuturos? Quia sicut preuidit quod mali essent futuri; sic etiam preuidit de malefactis eorum quid boni esset ipse facturus.



CAP. uII. De gratia habita ante peccatum.

Nunc restat inquirere quam gratiam homo ante peccatum habuit, et utrum per eam potuit stare an non. Ad quod uidendum est quod sine apposita gratia proficere non poterat, sicut et de angelis diximus; sed non declinare ab eo quod acceperat per gratiam sibi in creatione collatam poterat. Aliud enim est facere bonum, aliud declinare a malo. Per  illud adiutorium gratie quod acceperat in creatione poterat declinare a malo; sed sine super apposita gratia non poterat ipse facere bonum. Augustinus in libro De correptione et gratia: Si hoc adiutorium uel angelo, uel homini cum primum facti sunt defuisset  non utique sua culpa cecidisset. Adiutorium quippe defuisset, sine quo manere non posset. In eodem: Dederat Deus homini bonam uoluntatem; in illa quippe eum fecerat rectum: dedit adiutorium sine quo in ea non posset permanere si uellet, et per quod posset; ut autem uellet reliquit in eius arbitrio. In eodem: Acceperat si uellet posse; sed non habuit uelle quod posset. Nam si habuisset, utique perseuerasset. Istis  auctoritatibus patet quod homo poterat per id quod acceperat in creatione non cedere tentationi. Nisi enim talis fuisset factus quod posset non cadere et tentanti resistere, sicut dicit Augustinus, non sua cecidisset culpa.

Opponitur quod homo sine gratia cooperante poterat proficere, hoc modo. Poterat homo per illud adiutorium creatricis gratie non consentire suadenti, sed hoc meritum esset, et omne meritum profectus est: igitur per eam proficere poterat. Ad quod dicimus quod ipsum non consentire malo non est meritum, sed hoc quod malo non consentiendo diligitur bonum. Non enim est meritum in hoc quod declinatur a malo; sed in hoc quod declinando a malo fit bonum. Nec tamen unum sine altero esse  potest. Ita dicimus quod si homo uel angelus declinasset a malo, haberet utique meritum et proficeret; sed non in hoc quod a malo declinasset, sed in hoc quod a malo declinando bonum diligeret, ad quod egebat gratia cooperante. Ad illud uero primum sufficiebat adiutorium creatricis gratie. Habebat enim homo ante peccatum ex libero arbitrio et ex illo adiutorio gratie, posse non peccare, id est uitare malum; sed, ut diximus, egebat gratia cooperante ad bonum perficiendum. Post lapsum uero non solum cooperante, sed etiam gratia operante eget. Operans gratia facit a peccatis surgere; facit etiam uelle bonum. Cooperans gratia uolenti cooperatur ut bonum faciat. Sed ante lapsum non egebat nisi cooperante; nondum enim ceciderat, et ideo non  egebat gratia per quam surgeret, sed ea sola per quam proficeret. Post lapsum uero operans precedit que mouet et excitat cor. De qua dicit Propheta: Et gratia eius preueniet me . Hec inspirando preuenit, hec adiuuando prosequitur. Primo enim gratia operatur sine nobis: et ibi nichil meretur homo quia tunc accepit bonum uelle; sed post utitur accepta uoluntate et cooperatur gratia, in quo meritum hominis est. Non enim est meritum hominis in hoc quod accipit bonam uoluntatem, quia ibi nichil facit; sed in hoc quod accepta utitur. Unde Apostolus: Gratia Dei sum id quod sum; et gratia eius in me uacua non fuit . Et hoc in simili potest uideri. Prius fit ferramentum ut per  illud homo aliquid faciat, quod non per se incidit, sed ducente manu artificis. Ita uoluntas prius erigitur operante gratia, que erecta ad bonum operandum iuuatur et ducitur per cooperantem gratiam. Unde Apostolus: uelle adiacet mihi, perficere autem bonum non inuenio . Sed gratia operatur uelle et perficere . Operatur uelle hoc spectat ad operantem; perficere ad cooperantem. Solet queri utrum homo ante lapsum habuerit uirtutes. Quidam dicunt quod non habuit, quod sic uolunt ostendere. Fortitudinem non habuit, quia cessit praue suggestioni; nec iustitiam, quia contempsit preceptum Dei; prudentiam non habuit, quia sibi non cauit; temperantiam non habuit, quia aliena appetiit. Sed illud satis concedimus quod  non tunc habuit quando peccauit; sed quod prius non habuerit non est concedendum, cum Augustinus dicat in quadam homilia: Adam, perdita caritate, malus inuentus est. Item: Princeps uitiorum dum uidit Adam de limo terre ad imaginem Dei factum, pudicitia armatum, temperantia compositum, caritate splendidum, primos parentes illis donis ac tantis bonis spoliauit, pariterque peremit. Ambrosius ad Sabinum: Quando Adam solus erat non est preuaricatus; quia mens eius adherebat Deo. Quidam uero asserentes dicunt quod ex quo aliquis habet caritatem non potest eam amittere. Opponitur sic ad illud quod diximus. Augustinus ad Iulianum comitem: Charitas que deseri potest non uera fuit. Ad quod dicimus quod uera dicitur duobus  modis, et quantum ad permanentiam et quantum ad substantiam. Non fuit uera, id est permanens et constans. Item sit tibi fons proprius cui non communicet alienus. Sed non dicitur qui futurus est alienus, id est malus; sed qui tunc est alienus. Dum enim malus est non potest habere caritatem; tamen qui futurus est alienus potest modo habere, uel qui modo est malus potest alio tempore habere. Stultum namque uidetur dicere quod in hac uita aliquis ita confirmatus sit quod non possit malus fieri; quod in alia uita tantum promittitur. Fatemur itaque eum caritatem habuisse, et postea perdidisse. Nec tamen aliquis putet nos dicere quod in ipso exordio creationis habuit, sicut supra de angelis diximus; sed post creationem. Non enim statim cecidit sicut  Angelus; sed per aliquam moram in paradiso fuit, cum Scriptura dicat soporatum eum fuisse, animalia etiam ante eum ducta quibus nomina imposuit. Queritur utrum prescius fuerit sui casus. Ad quod dicimus quod sui casus prescius non fuit, sicut, et de angelo diximus. Et hoc illa eadem ratione probatur quam ibi diximus. Augustinus quoque super Genesim idem dicit: In penam huius peccati eiectus est homo de paradiso in locum istum miseriarum. Sicut dicitur ibi: Eiecit eum Deus de paradiso ne forte comederet de ligno uite et uiuat in eternum . Hec uerba uidentur uelle quod si postea comedisset nunquam moreretur; sed ex alia parte factus est mortalis propter peccatum. Quomodo igitur peccato  remanente non moreretur? Ad quod dicitur si non puniretur ista pena, scilicet morte, puniretur grauiori; quia nunquam finirentur miserie, que modo finiuntur morte, sicut et diaboli miserie nunquam finiuntur. Sed quia hoc certum de auctoritate non habuimus, uolunt quidam dicere quod si comedisset, postea non conferret ei immortalitatem; et sub tali sensu exponunt uerba illa: Ne comedat de ligno uite, id est indignus est illo ligno uesci quod prius conferret immortalitatem. Et ideo ne posset ad illud accedere, posita est ante paradisum quedam ignea custodia scilicet flammeus gladius atque uersatilis qui ministerio cherubin ante paradisum uoluebatur. Gladius iste signat passiones huius uite presentis, que urunt ad tempus, sed transitorie  sunt. Cherubin plenitudo sapientie interpretatur, et significat caritatem. Ad esum itaque ligni uite per tribulationes multas, et per caritatem que est plenitudo scientie post peccatum redire fuit necesse. Cum enim cherubin cum flammeo gladio sit ad ostium paradisi, non potest homo ad illum ingredi nisi transierit per flammeum gladium. Solet queri utrum prius de ligno uite comedissent. Augustinus De baptismo paruulorum: Recte profecto intelliguntur ante malignam diaboli persuasionem abstinuisse a cibo uetito atque usi fuisse concessis et precipue ligno uite. Sed hoc non uidetur sub assertione dictum.



CAP. uIII. De libero arbitrio.

Preter alias penalitates pro peccato illo incurrit  homo penam de passione liberi arbitrii. Ut enim Augustinus dicit in Enchiridio: Homo male utens libero arbitrio, et se perdidit et ipsum. uidendum est itaque quid sit liberum arbitrium, et quale ante peccatum, et qualiter depressum sit per peccatum. Sic potest diffiniri: Liberum arbitrium est habilitas rationalis uoluntatis qua bonum eligitur gratia cooperante, uel malum ea deserente. Et consistit in duobus: in uoluntate et ratione. Liberum namque dicitur quantum ad uoluntatem; arbitrium quantum ad rationem. Rationis est uidere quid sit eligendum uel non; uoluntatis est appetere. Et ita ratio tanquam pedissequa monstrat uiam consulendo illud quod uidet faciendum, dissuadendo contrarium; uoluntas  tanquam domina ducit secum rationem ad quodcunque fuerit inclinatur. Non enim trahitur uoluntas a ratione, sed solummodo monstrat ratio quod appetere debeat uoluntas. Ratio uero trahitur a uoluntate, etiam in iis que sunt contra rationem. Naturaliter namque ratio contradicit, hoc est non illud esse faciendum indicat; et tamen uincitur et consentit. Et, quoniam in his duobus consistit liberum arbitrium, soli rationali creature datum est. Illa enim sola inter creaturas uoluntatem habet et rationem. Bruta animalia habent sensum et appetitum uidelicet sensualitatis; sed uoluntate et ratione carent, et ideo liberum arbitrium non habent. Cum itaque habeamus cum pecoribus, communem sensum et appetitum, liberum arbitrium nos ab eis discernit,  penes quod omne meritum consistit. Cum enim nulla ui, nulla necessitate cogatur; non immerito beatitudinem seu miseriam promeretur. Sensus et appetitus nec beatum nec miserum faciunt; alioquin bruta animalia beatitudinis uel miserie possent fieri participantia. Ingenium quoque et memoria et cetera similia, nec iustum nec iniustum constituunt. Siquidem nec tardum ingenium nec labilis memoria imputatur. Sola itaque uoluntas que semper libera est, et nunquam cogi potest; merito apud Deum iudicatur. Ea semper a necessitate libera est. Ubi enim necessitas, ibi non est libertas; ubi non est libertas, nec uoluntas: et ideo nec meritum.



CAP. IX. Quod liberum arbitrium ad futurum tantum se habeat: et de ipsius statu quadruplici.

 Preterea sciendum est quod liberum arbitrium solummodo ad futura se habet. Quod in presenti est non est in potestate nostra, ut tunc sit uel non sit; sed utrum in futuro ita se habeat uel non, in potestate liberi arbitrii est. Nec ad omnia futura se habet; sed ad ea tantum que possunt fieri et non fieri. Nunc uidendum est quale fuit ante peccatum. Et possunt notari in homine quatuor status liberi arbitrii. Ante peccatum nichil impediebat ad bonum; ad malum nichil compellebat: tunc sine errore ratio iudicabat; sine difficultate uoluntas bonum appetebat. Post peccatum uero  premitur a concupiscentia et uincitur. Post reparationem  premitur sed non uincitur. Post confirmationem  nec uinci poterit nec premi. Est namque triplex libertas: a necessitate, a peccato, a miseria. A necessitate et ante peccatum et post equaliter liberum est. Sic enim tunc cogi non poterat, ita nec modo; hec libertas equaliter est in omnibus; non minor in malis quam in bonis, tam plena post peccatum sicut et ante peccatum. Est alia libertas a peccato, scilicet de qua dicit Apostolus: Ubi spiritus Domini, ibi libertas . Et alibi: Cum serui essetis peccati, liberi fuistis iustitie: nunc autem liberati a peccato, serui autem facti Deo habetis fructum in sanctificationem . Istam libertatem homo peccando amisit: et hoc est quod Augustinus ait: Homo male utens libero arbitrio se perdidit et  ipsum. Non est amissa libertas a necessitate; sed libertas a peccato. Qui enim facit peccatum seruus est peccati . Hanc libertatem quidem a peccato illi soli habent qui per gratiam reparantur; non quod penitus sine peccato sint, sed quia non dominatur eis peccatum: et hec proprie appellatur libertas. In malo autem faciendo non liberum proprie dicitur arbitrium; quia ratio discordat a uoluntate. Iudicat namque ratio faciendum non esse quod uoluntas appetit. In bono concordat ratio uoluntati, eique non contradicens seruit. Unde Augustinus in Enchiridio: Ipsa autem est uera libertas propter recte faciendi licentiam; et pia seruitus propter obedientiam. Et ita apparet quod in bonis et in malis uoluntas libera est a necessitate: sed in solis  bonis libera est a peccato. Unde Augustinus in libro De gratia et libero arbitrio: Semper in nobis uoluntas libera; sed non semper est bona. Aut enim iustitia libera est quando seruit peccato, et tunc mala est; aut peccato libera est quando seruit iustitie, et tunc est bona. Est iterum libertas a miseria, de qua ait apostolus Paulus ad Romanos. Et ipsa creatura liberabitur a seruitute corruptionis in libertatem glorie Filii Dei . Hanc libertatem in presenti nullus habet. Potest enim in presenti homo liber esse a peccato; quia, ut supra diximus, quamuis sine peccato nullus sit, tamen ex quo non regnat peccatum in homine, liber est a peccato; sed a pena peccati nullus liberatur in presenti. Ex predictis constat in quo per peccatum  sit diminutum liberum arbitrium; quia tunc nulla difficultas ad recte uolendum, nullum impedimentum de lege membrorum ad bonum perficiendum; sed modo antequam per gratiam liberatum sit a peccato, nec uelle nec perficere bonum potest. Sicut diceremus de aliquo compedito: non potest hic ambulare, id est in potestate sua non habet tamen concederemus, possibile est hunc ambulare, quia potest euenire ut soluatur et ambulet. Hunc nostrum defectum Apostolus commemorat, inquiens: uelle adiacet mihi, perficere autem bonum non inuenio . Nisi enim liberetur per gratiam intus operantem et excitantem cor non potest ipsum arbitrium erigi ad bonum, unde: Si Filius uos liberauerit, uere liberi eritis . Et postquam liberatus  fuerit nisi iuuetur per gratiam cooperantem non potest perficere bonum. Et ita indiget modo operante gratia per quam liberetur; et cooperante per quam ad promerendum iuuetur: cum ante peccatum, sicut supra diximus, sola gratia cooperante indigeret. Prius enim quam caderet non indigebat liberatore, sed cooperatore. Hoc modo hic solet opponi. Antequam aliquis reparatum habeat liberum arbitrium, donec scilicet in peccatis est, habet ipse liberum arbitrium: igitur potest in utramque partem flecti. Itaque uel liberum non est arbitrium, uel si est liberum cum in peccatis adhuc est, potest ipse bonum uelle; et ita uidetur quod antequam detur gratia possit bonum uelle. Sed ita est hic sicut in compedito illo qui scilicet non potest ambulare antequam  soluatur; et tamen per se uerum est, possibile est hunc ambulare, uel hic potest ambulare. In eodem sensu similiter non negamus de illo peccatore uel pagano uel quolibet alioquin possibile sit eum bonum uelle, uel quin possit bonum uelle; sed non nisi hoc modo scilicet si detur gratia per quam liberetur et que ei cooperetur. Aliud est uelle simpliciter, aliud est uelle bonum. Sicut aliud est timere simpliciter, aliud est timere Deum. Aliud est amare, aliud est amare Deum. Et timere et amare simpliciter prolata, affectiones sunt: cum additamento, uirtutes. uelle est nobis per naturam; uelle bonum per gratiam. Simplices namque affectiones insunt nobis naturaliter tanquam ex nobis additamenta  ex gratia. Unde Augustinus in libro Retractationum: Quedam sunt magna bona, quedam media, quedam minima. uirtutes quibus recte uiuitur, sunt magna bona. Species quorumlibet corporum sine quibus recte uiuitur, minima sunt bona. Potentie animi sine quibus recte uiui non potest, media bona sunt. uirtutibus nemo male utitur. Ceteris autem bonis et mediis et minimis non solum bene, sed et male uti quisque potest. Et ideo uirtute nemo male utitur; quia opus uirtutis est bonus usus istorum quibus et non bene uti possumus. In mediis bonis reperitur liberum arbitrium; quia et male illo uti possumus, sed tamen tale est ut sine illo recte uiuere nequeamus. Bonus autem usus eius iam uirtus est, que in magnis reperitur bonis quibus  nemo male uti potest.

Ex hac auctoritate patet quod uoluntas inter bona media sit; bona uoluntas inter magna bona que non per naturam, sed per gratiam inest nobis. Et tamen potest dici quod etiam mali naturaliter uolunt bene; et ita uidetur quod ante susceptam gratiam aliquis habeat uelle bonum; sed nichil aliud est naturaliter uelle bonum quam rationem iudicare illud esse bonum. Sicuti aliquis tyrannus dicit: Ego uellem esse bonus monachus, exire de seculo, et similia. Iste naturaliter appetit bonum; sed eum non delectat bonum. Unde nec proprie dici potest uelle bonum, nec habet meritum illud tale uelle; sed illud quod est cum delectatione boni, quando scilicet placet ei bonum et in proposito habet. Unde Apostolus:  Deus qui operatur in nobis uelle et perficere pro uoluntate bona . Prius est uoluntas bona per naturam, que non habet meritum; sed postea fit bona per gratiam, et tunc habet meritum.

Preterea sciendum est quod non ideo dicitur liberum arbitrium quod equaliter se habeat ad utrumque, scilicet ad bonum et ad malum: cum per se possit quis cadere, sed per se non potest resurgere nisi iuuetur a gratia Christi. Per se enim sufficit ad malum liberum arbitrium, sed non sufficit ad bonum per se. Boni etiam angeli non carent libero arbitrio; et tamen ita sunt confirmati ut non possint esse mali. Similiter mali angeli non carent libero arbitrio; cum tamen ita sint obstinati ut non  possint esse boni. Liberum itaque arbitrium ex eo dicitur, quia est uoluntarium. Quod enim boni angeli non possunt mali esse, non facit necessitas, sed confirmata per gratiam uoluntas. Quod mali non possunt boni esse, non facit ulla coactio, sed uoluntas obstinata in malo. Et tamen isti natura et illi mutabiles sunt.

Unde Hieronymus: Solus Deus est in quem peccatum cadere non potest; ceteri cum sint liberi arbitrii in utramque partem possunt flecti. De Deo etiam legitur quod liberum arbitrium habet. Ambrosius ad Gratianum: Spiritus ubi uult spirat . Apostolus quoque dicit, quia omnia operatur unus spiritus, diuidens singulis prout uult . Prout uult, inquit, id est pro libero uoluntatis  arbitrio, non pro necessitatis obsequio. Nec est aliud liberum arbitrium in Deo nisi diuina uoluntas, que non necessitate, sed sola bonitate omnia facit. Eius enim natura bonitas est.



CAP. X. Quare peccatum primi hominis posteris imputetur.

Post peccatum primi hominis et penam quam assignauimus, quam inde incurrit, uidendum est quare imputetur posteritati eius. Omnes enim qui ab eo per concupiscentiam descendunt, obnoxii sunt illi peccato, et pro illo rei sunt originalis peccati. Ad quod potest dici quod ideo imputatur omnibus, quia omnes illud commiserunt, ut Apostolus dicit: In quo omnes peccauerunt , quod ita potest exponi: In eo omnes peccauerunt, id est peccato  rei tenentur. Ut enim dicit Apostolus: Per unius inobedientiam peccatores constituti sunt multi . Quod inde est quia per legem peccati ab eo descendunt. Non ideo imputatur eis quia in eo tunc fuerunt originaliter, cum et Christus secundum carnem in eo tunc fuerit; sed quia per concupiscentiam que uenit de peccato illo inde descenderunt. Et ita potest dici quod ideo imputatur toti posteritati; quia in effectu huius peccati, id est in lege peccati de hoc ueniente, concipiuntur, uidelicet in concupiscentia. Furtum, homicidium et cetera non imputantur posteris; quia non fit ipsa generatio secundum effectus illorum, id est secundum motum de illis uenientem. Solet a quibusdam predicta questio sic solui: Ideo  illud peccatum omnibus imputatur posteris et non alia, quia illud peccatum in paradiso commissum grauissimum fuit; quia ignorantia non induxit eum ad peccandum, nec fragilitas carnis; quia ante peccatum neutrum fuit in eo. Unde adeo maximum fuit illud peccatum quod etiam naturam mutauit. Tota enim natura hominis per peccatum illud corrupta fuit. Augustinus De ciuitate Dei: Tanto maiore iniustitia uiolatum est illud mandatum, quanto faciliore potuit obseruantia custodiri. Nondum uoluntati cupiditas resistebat, quod de pena transgressionis secutum est postea. Sed non uidetur absolute concedendum quod illud peccatum grauius omnibus aliis fuerit; cum legatur: Qui peccat in Spiritum sanctum, non remittetur ei neque in hoc  seculo neque in futuro . Sed illud peccatum primis parentibus postea fuisse condonatum dicunt auctores. Augustinus in libro De baptismo paruulorum: Sicut illi primi homines postea iuste uiuendo, unde merito creduntur per Domini sanguinem ab extremo liberati supplicio, non tamen illa uita meruerunt ad paradisum reuocari; sic et caro peccati etsi remissis peccatis homo in ea iuste uixerit, non continuo meretur eam mortem non perpeti quam traxit a propagine peccati. Ad hoc quod diximus in Adam fuisse omnes, solet sic opponi: Sic omnes qui descenderunt a Cain in Adam fuerunt, per illam substantiam quam accepit Cain in primis parentibus, ibi exstiterunt; sed in illa particula que in Cain  fuit propagata non tot atomi fuerunt quot homines ab eo descenderunt; unde non uidetur uerum quod substantia uniuscuiusque fuerit in primo parente. Ad quod potest dici quod quamuis illa particula primum fuerit ualde parua, tamen nulla substantia exteriori in eam transeunte augmentata est, et facta est magna; tanta scilicet quanta in resurrectione erit. Fomentum enim habet a cibis; sed non transeunt cibi in ipsam humanam substantiam; quod ita probari potest: Puer qui ea moritur die qua nascitur, in illa natura resurget quam habiturus erat si uiueret usque ad plenam etatem nulla egritudine uel uitio corporis impediente. Unde apparet quod etiam si uiueret non aliunde sumerentur partes illius substantie; sed in se augmentarentur sicut costa de  qua facta est mulier, et sicut quinque euangelici panes. Nec tamen negamus quin cibi et in humores et in carnem transeant: unde quidam homines grossiores sunt quam debeant: sed illa superfluitas non erit in resurrectione, quia non est de ueritate humane nature. ueritas humane substantie dicitur quod in primis parentibus fuit; et illud solum in resurrectione erit. Sed ille partes que de cibis fiunt, et in quas transeunt, tanquam superflua deponentur.



CAP. XI. Quid sit peccatum originale.

Deinceps inquirendum est quid dicatur originale peccatum, et quare originale dicatur. Quidam dicunt quod originale peccatum sit debitum quo tenentur omnes pro peccato primi hominis; quia pro  illo omnibus debetur pena eterna nisi per gratiam liberentur. Isti dicunt quod originale peccatum non sit peccatum; sed si Scriptura quandoque uocat illud peccatum, astruunt quod ibi peccatum pro pena peccati accipitur; et sicut pro peccato parentis quandoque exsulant filii secundum iustitiam seculi, ita ex iustitia Dei omnes tenentur rei pro peccato illo; et ita secundum istos in anima pueri nullum peccatum est. Quia dicunt ipsi: Si anima pueri nunquam peccauit, non est in ea peccatum; et tamen concedunt quod in ea est originale peccatum, quia tenetur debito peccati. Sed plane contra Apostolum loquuntur isti, cum Apostolus dicat: Per inobedientiam unius, peccatores constituti sunt multi  . Ecce quod Apostolus uocat eos peccatores antequam regenerentur; sed si tantum esset pena et non culpa in istis, ut ipsi aiunt, non peccatores essent. Item dicit Apostolus: Per unum hominem peccatum intrauit in mundum, et per peccatum mors . Aliud peccatum quod intrauit; aliud ipsa pena que innuitur in uerbis Apostoli. Alii dicunt quod originale peccatum sit inobedientia; et hec inobedientia in omnibus est antequam renascantur. Sed non uidetur quod puer inobediens sit; quia nichil unquam fuit ei imperatum. Et qui nondum potest ratione uti, quomodo aut obediens aut inobediens potest dici? Inobedientia namque uoluntatis est ut obedientia; sed peccatum originale non est uoluntarium. His itaque omissis, dici potest quod  originale peccatum est concupiscentia mali et ignorantia boni. Unde Augustinus in libro De correptione et gratia: Sunt omni homini ista duo penalia: ignorantia et difficultas. Ex ignorantia error, ut probet falsa pro ueris; ex difficultate cruciatus, ut resistente et torquente dolore carnalis uinculi non possit a libidine temperare. Sed potest opponi: cum anima pueri nondum aliquid uelit uel nolit, quomodo concupiscentiam mali habet? uitium est in ea non actus, quod probatur: cum uenerit ad annos discretionis, tunc concupiscit malum et dimittit bonum.

Similiter opponitur: Cum nondum aliquid debeat scire, quomodo ignorantiam habet? Sed sicut in oculo ceci in nocte uitium cecitatis est, sed non apparet,  nec discernitur inter uidentem et cecum nisi luce ueniente; sic et in puero uitium est, sed nondum apparet, sed ueniente tempore in quo deberet bonum concupiscere, malum ignorare, ignorat bonum et concupiscit malum. Item opponitur: In baptismo remittitur peccatum originale, sed post baptismum remanet concupiscentia mali, et cetera; et ita non uidetur quod in baptismo remittitur peccatum originale. Sed, ut dicit Augustinus: Licet remaneat concupiscentia post baptismum, non tamen ad reatum; quia his qui renati sunt non imputatur, sed hoc est remitti peccatum originale, non imputari. Licet enim concupiscentia carnis sit in baptizato, tamen non imputatur ei nisi eat post concupiscentias. Quod si fiat, non iam originale, sed actuale est. Augustinus  De nuptiis et concupiscentia: Ex hac carnis concupiscentia  quecunque nascitur proles obligata est originali peccato. Et paulo post: Dimittitur concupiscentia carnis in baptismo, non ut non sit, sed ut peccatum non imputetur: hoc est enim non habere peccatum, non esse reum peccati. Item: Quo modo alia peccata pretereunt actu et remanent reatu, ut homicidium et similia; ita et econtrario fieri potest ut concupiscentia pretereat reatu et remaneat actu. Ecce ex his auetoritatibus patet concupiscentiam mali esse peccatum originale, sub qua continetur ignorantia boni, quoniam ex ea est. Nisi enim precessisset concupiscentia mali, non esset secuta ignorantia boni. Et inde est quod quandoque  reperimus in sacra Scriptura pluraliter peccata originalia, quia diuersa sunt ignorantia boni et concupiscentia mali: quandoque singulariter reperimus peccatum originale; quia, sicut diximus, unum istorum ex altero est. Unde et sub eo uel in eo continetur.



CAP. XII. De ratione originalis peccati.

Post hoc uidendum est quare dicatur illud peccatum originale. Ideo scilicet quia ab origine trahitur; id est a parentibus, quando generatur, aliquis traducit ipsum peccatum. Unde Dauid: In peccatis concepit me mater mea . Hic potest opponi hoc modo: Cum aliquis generatur, sola caro a parentibus propagatur; quoniam, ut superius diximus, anime non  sunt ex traduce; etiam in ipsa propagatione carnis nondum infunditur anima, ut philosophi dicunt, sed iam effigiato corpore. Id quod Moyses in Exodo manifestissime ostendit, dicens: Si quis percusserit mulierem pregnantem et abortiuum fecerit, si adhuc informatum fuerit, multabitur pecunia; quod si formatum fuerit, reddet animam pro anima : formatum intelligit iam animatum. Quod si in ipsa propagatione transmittitur a parentibus peccatum originale, uidetur quod in eo sit peccatum originale quod propagatum est. Sed illud adhuc inanimatum est, et omne peccatum anime est; quomodo ergo in illo semine peccatum poterit esse? sicut enim uirtus in anima, ita et omne peccatum. Ad quod potest dici quod non solum anima obnoxia est uinculo  originalis peccati, sed etiam caro; non quod sit in carne illud peccatum, sed ex corruptione carnis illud contrahit anima: nisi enim caro in concupiscentia traduceretur, illo peccato anima non teneretur. Unde inuenitur quod Christus non habuit carnem peccatricem, sed similem carni peccati ; quia illa caro non ex concupiscentia uiri de matre fuit propagata, sed operatione Spiritus sancti. Ceteri habent carnem peccatricem; non quod in carne sit peccatum, sed causa peccati. Augustinus De fide ad Petrum: Dum sibi inuicem uir et mulier miscentur ut filios generent, sine libidine non est parentum concubitus: et ob hoc filiorum eorum ex carne nascentium non potest sine peccato esse conceptus, ubi peccatum in paruulos non transmittit propagatio,  sed libido. Apparet itaque quod in ipsa conceptione transmittatur peccatum originale; quia nisi conceptio sic fieret in carne, anima ex carnis unione concupiscentiam non contraheret.

Si queratur quid sit illa corruptio quam in carne diximus esse, utrum peccatum sit an non? potest dici peccatum, id est pena peccati, scilicet sicut solemus accipere peccatum culpam; sed ipsa peccatum non dicetur. Sed quod in carne corruptio peccati sit, per effectum potest sciri, ut in uase scitur esse uitium per hoc quod reddit uinum acidum.

Item solet queri: Cum parentes alicuius per baptismum mundati sunt a peccato originali, quomodo potest filius contrahere peccatum illud? Quod Augustinus in libro De baptismo paruulorum his similitudinibus  ostendit: Quo modo preputium per circumcisionem aufertur, manet tamen in eo quem genuerunt circumcisi; quo modo et palea que humano opere tanta diligentia separatur, manet tamen in fructu qui de purgato tritico nascitur: ita peccatum quod mundatur per baptismum, manet in eis quos genuerunt baptizati. Item in eodem: Ex hoc enim gignit quod adhuc uetustum trahit, non ex hoc quod in nouitate promouit eum inter filios Dei. Non enim generant parentes filios suos secundum generationem illam qua denuo sunt nati; sed potius secundum eam qua carnaliter et ipsi primum sunt generati.

Preterea solet queri qua iustitia teneatur peccato  illa anima innocens a Deo creata, cum non sit in potestate eius illud uitare. Non enim est in potestate liberi arbitrii illud uitare uel non, cum nondum utatur libero arbitrio, et cum non sit prius in corpore illo quam sit obnoxia illi peccato. Quod ita soluunt quidam: Ideo anima illa, quamuis ex traduce non sit, sed nouiter a Deo creata et munda, rea est illius peccati, quia cum infunditur corpori, inuenit illud corpus aptum et idoneum ad peccandum, et in hoc delectatur, et ex hac tali delectatione contrahit peccatum illud. Sed si hoc esset, non originale, sed actuale dici deberet. Si enim ex delectatione est hoc peccatum, non est alienum sed proprie uoluntatis: cum Augustinus et alii uocent illud alienum. Augustinus in libro De baptismo paruulorum: Manifestum  est alia esse unicuique propria peccata in quibus ii tantum peccauerunt quorum sunt peccata; aliud illud unum in quo omnes peccauerunt. Itaque dicendum putamus occultam esse Dei iustitiam qua illius peccati anima tenetur rea, quod non est in potestate sua uitare, et quod ipsa propria uoluntate non commisit. Ut enim Apostolus dicit: Incomprehensibilia sunt iudicia Dei, et inuestigabiles uie illius .

Solet etiam queri utrum uoluntarium sit an necessarium illud peccatum. Sed quod non sit uoluntarium constat per supradicta. Iterum si dicatur necessarium, non debet imputari. Et ideo uoluit dicere quidam quod nec necessarium nec uoluntarium. Propheta tamen dicit: De necessitatibus meis erue me, Domine . Unde non uidetur absurdum  quod dicatur necessarium.

Si quis iterum querit: Cum Deus qui facit animam ipsam immaculatam, sciat eam ex corpore maculam contrahere peccati, et quandoque ante baptismum separatum iri morte ab ipso corpore, et sic damnari; quare eam corpori coniungit? Respondemus hoc idem quod superius: scilicet occultam Dei iustitiam esse.

Solent quidam sic opponere: Cum anima in corpore creetur, nec prius sit in corpore quam in illo peccato teneatur: igitur cum primum est, maculam peccati habet. Itaque nunquam talis est qualis creatur a Deo. Creatur namque a Deo innocens; sed nunquam innocens est cum sit maculata cum primum  est creata. Sed dicendum quod Deus creat eam mundam, id est ex creatione nullam maculam habet: et ita talis est quantum ad creationem, qualem creat eam Deus. Semper est enim bona et munda quantum ad creationem.

Propterea solet queri an sint omnes anime ex creatione equales; an sint alie aliis excellentiores, sicut et in angelis fuit? Et uidetur pluribus quod ex ipsa creatione una sit habilior ad intelligendum et memoriter retinendum quam alia: quod satis probabile est.

Opponitur: Quod si decedant a corpore ante baptismum, equalem habent penam; si statim post baptismum, equalem habent coronam, et ita uidetur quod in ipsa creatione indifferentes sint. Sed, sicut  nos iam diximus in Tractatu liberi arbitrii, ea que sunt ex ipsa creatione, ut ingenium, memoria, nec plus nec minus beatum constituunt, uel pena dignum faciunt.



CAP. XIII. De peccato actuali.

Postquam de originali peccato diximus, adiiciendum uidetur de actualibus, de quibus primum uidendum est quod non imputantur posteris, iuxta illud Ezechielis: Non ultra erit istud prouerbium in Isrel: Patres nostri manducauerunt uuam acerbam, et dentes filiorum obstupuerunt . Anima que peccauerit ipsa morietur. Filius non portabit iniquitatem patris . Ad hoc uidetur contrarium quod dicitur in Exodo: Ego reddo iniquitatem patris in filios usque in tertiam et quartam  generationem iis qui oderunt me . Sed, sicut Hieronymus dicit, hoc dictum est de filiis imitantibus patrum mala; quod innuitur per finem illius auctoritatis, iris qui oderunt me. Si enim filius non imitatur peccata patris, non inde punietur.

Opponitur: Si de imitantibus illud intelligendum est, quare solummodo usque in tertiam et quartam dixit, cum omnes qui imitantur peccata parentum, in qualibet generatione sint, illis teneantur? Quod ita sancti soluunt: Ideo dictum est, in tertiam et quartam, quia usque ad quartam magis solet euenire ut filii imitentur facta parentum, cum adhuc eis nota et uelut presentia sint. Augustinus de temporali pena illud exponit; quia in ultione parentum  puniuntur sepe filii temporaliter pro peccatis parentum, ut ceci nascantur, uel claudi post ortum fiant, uel quauis alia pena afficiantur. Sed in futuro, sicut Apostolus ait, unusquisque onus suum portabit . Hieronymus super Ezechielem dicit in nobis esse quasi patrem suggestionem carnis, filium primum impulsum cogitationis ad peccandum; et hec est prima proles. Nepos, si decreuerit facere uel opere compleuerit. Pronepos, si non solum fecerit quod malum est; sed etiam in suo scelere glorietur, et hec est quarta generatio: non quod tres precedant generationes; sed dicitur quarta a primo motu  posita. Deus ergo primum et secundum stimulum, scilicet cogitationes , non punit ad damnationem;  sed tertiam et quartam generationem, que sunt peccata ad mortem. Ad probationem cuius rei, quod scilicet primus motus non punitur, Cham peccante dum irrideret nuditatem patris, non ipse qui risit, sed filius sententiam suscepit: Maledictus, ait, Chanaan, seruus erit fratrum suorum . Que enim iustitia est ut pater peccauerit et in filium sententia proferatur, nisi fieret propter huiuscemodi significationem?



CAP. XIu. De peccato in generali.

Assignauimus differentiam inter originale et actualia peccata, nunc indifferenter de peccato dicendum est. De quo hec quatuor inquirenda sunt: que sit causa peccati, quid dicatur peccatum esse, et  quare, et in quibus modis dicatur fieri. Causa enim omnis peccati est uoluntas a Deo deficiens. Augustinus: Omnium bonarum rerum causa est Dei bonitas; malorum uero causa est deficiens a Deo et mutabilis uoluntas, prius angeli, deinde hominis. Si queratur quid sit peccatum uel malum, potest responderi: Nihil, iuxta illud: Omnia per ipsum facta sunt; et sine ipso factum est nichil . Ut enim dicit Augustinus: Malum nichil aliud est quam priuatio boni. Itaque malum non est aliquid, sed alicuius priuatio. Quidquid enim est uel opus Dei est, uel opus hominis imitantis Deum. Quod peccatum non sit opus Dei manifestum est; nec opus hominis imitantis Deum, quia per peccatum recedit a Deo. Illud enim potest dici opus imitantis Deum, quod operando  non recedit a Deo, ut domum, et similia. Quasi subtiliter uolumus hec pensare, potest dici quod quidquid est, opus Dei est. Operatur namque Deus duobus modis: quedam per se, sicut naturalia; quedam per seruos suos, sicut artificialia. Cum ergo per seruos suos illa faciat, constat eum et ipsa facere. Unde potest dici quod quidquid est, opus Dei est; sed malum Dei opus non est, nec igitur aliquid est. Sed malum cum nichil sit, quomodo potest bonum corrumpere? Augustinus: Abstinere a cibo non est aliqua substantia: et tamen substantia corporis, si omnino abstineatur a cibo, languescit et frangitur. Sic non est substantia peccatum; sed Deus substantia est, ut uerus cibus rationalis creature. Sed cum malum dicatur priuatio boni, uidendum est cuius  boni. Ad quod uidendum est quod bonum differenter dicitur. Deus est summum bonum, cuius essentia bonitas est. Idem est ei bonum esse quod esse. Itaque sicut non potest non esse, cum ipse careat principio et fine; sic non potest non esse bonus, cum essentia eius bonitas sit, et ideo huius boni nulla potest esse priuatio. Creature dicuntur bone participatione; et ideo possunt priuari a bono suo. Et sicut sunt due creature, spiritualis et corporalis, ita duplex bonum creature. Aliud namque bonum est spiritualis creature, aliud corporalis. Bonum spiritualis creature maxime consistit in duobus: in cognitione ueritatis et in amore uirtutis. Bonum corporee creature est uel in ipsa uel extra ipsam. Bonum in ipsa, integritas est sensuum et affectionum  secundum quinque sensus; bonum extra ipsam, ordinata distributio in creaturis. Quod enim hec corrumpuntur uel emendantur, pro homine est; et quidquid bonum est uel malum, homini bonum est uel malum.

Triplex itaque est bonum hominis: aliud extra ipsum, quod scilicet est in creaturis; aliud in ipso. Et quod in ipso, aliud in anima, aliud in corpore. Et ita triplicia sunt mala. Uniuersaliter enim cuiuslibet boni priuatio malum dicitur; siue illius boni quod est in anima, siue illius quod est in corpore, siue illius quod est in creaturis: sed cum unumquodque istotorum malum sit, aliud est culpa, aliud est pena et non culpa, aliud nec culpa nec pena, sed ad penam.  Illius namque boni quod in anima est, corruptio et peccatum est et culpa. Boni siquidem huiusmodi incorruptione uiuimus Deo, corruptione elongamur a Deo. Sicut diximus, in duobus precipue bonum anime consistit: que sunt cognitio ueritatis et amor uirtutis. Cognitionis corruptio ignorantia potest dici. De qua Apostolus: Qui ignorat ignorabitur . Amoris corruptio, cupiditas, que est radix omnium malorum . Et quanto magis crescit hec ignorantia et cupiditas, tanto magis bonum anime corrumpitur, et secundum hoc anima dicitur corrumpi. Cum anima enim sit substantia incorporea, secundum substantiam sui non potest corrumpi, sed secundum bonum quod participat.

Hic potest queri in quo amplius corrumpi potest  anima, postquam caret illis duobus, cognitione scilicet ueritatis, et amore uirtutis. Cum enim non sit ibi nisi substantia ipsa et uitium, sicut in demonibus uel in malis hominibus; cum iterum peccant cuius boni dicetur corruptio ipsum peccatum? Aliud bonum ibi non est nisi ipsa natura que deformata est; sed ipsa non potest corrumpi secundum essentiam, quia simplex et incorporea est, nec uirtus in ea est que possit corrumpi. Unde ergo priuari potest? Oculus namque postquam semel priuatur uisione, non potest amplius priuari. Ad quod potest dici quod quanto magis diligit iniustitiam, tanto magis priuatur iustitia, non amittendo iustitiam quam non habet, sed habilitatem recuperandi eam, que utique bonum est. Quanto enim iniustior, tanto  magis a iustitia recedit, ita et in aliis. Sicut aliquis infirmus quanto magis infirmatur, tanto magis sanitate priuatur; non amittendo sanitatem quam non habet, sed quia ab ea amplius elongatur: illa etiam bona naturalia que adhuc habet anima ut ratio, ingenium, memoria, et cetera; tanto amplius deteriorantur et obtenebrantur, quanto magis anima peccatis deformatur.



CAP. Xu. In qua natura sit peccatum.

Nunc dicendum uidetur in qua natura peccatum dicatur esse, uerum in spirituali, an in corporali, an in utraque. Sed, ut iam diximus, non quelibet corruptio boni peccatum est, sed illius boni tantum quod est in spirituali natura. Apparet itaque quod in sola spirituali natura culpa uel peccatum potest  esse; nec negamus quin etiam in corporea natura malum sit. Unde in propheta: Non est malum in ciuitate quod Dominus non faciat . Sed malum uocat penam, non culpam, ut infirmitates et huiusmodi. Et cum natura omnis bona sit siue corporalis siue spiritualis, constat non esse malum nisi in bono. Unde Augustinus: Nullum est quod dicitur malum si nullum sit quod dicitur bonum, nec malum potest esse nisi ubi est aliquod bonum. Item Augustinus: Quid est malus homo nisi mala natura? quia homo natura est; et si homo aliquod bonum est quia natura est, quid est malus homo nisi malum bonum? sed bonum quia homo, malum quia iniquus. Qui ergo dicit quod malum est hominem esse, aut quod bonum est iniquum  esse, incidit in illud: ue iis qui dicunt bonum esse malum et malum esse bonum . Hic uidendum est utrum mali actus debeant dici peccata an non. Quidam dicunt quod omnes actus indifferentes sint, ut nec boni nec mali dicantur quantum ad se; sed dicitur bonus actus, quia fit bona intentione, malus quia mala intentione. Ut occidere hominem zelo iustitie bonum est, ex odio malum est: per se nec bonum nec malum. Unde Ambrosius: Affectus tui operi tuo nomen imponunt. Cui sententie sic opponitur: Si omnis actus indifferens est, tunc adulterari et peierare actus indifferentes sunt; sed isti actus non possunt nisi mali esse: igitur non omnis actus est indifferens? Quod ita ipsi soluunt: Adulterari et peierare, nec tamen actum notant sed  et uitium; et ideo quamuis hec non sint indifferentia, non tamen minus actus ille, scilicet agere cum muliere et iurare, indifferentes sunt. Itaque secundum actus istos non sunt peccata. Nec ideo dicitur occidere hominem malus actus quia peccatum est; sed quia mala intentione procedit: sic et in aliis. Sane tamen potest dici quod malus actus peccatum sit: sub hoc sensu occidere hominem peccatum est, id est actus peccati. Duo enim, ut Augustinus dicit, considerantur in peccato: actus et reatus. Actus in opere, reatus in uoluntate. Ut in hoc peccato quod homicidium est reatus est ipsa uoluntas, uel uitium uoluntatis: qua manente homo reus est siue sit actus siue nondum fuerit, siue iam preteritus fuerit; et utrumque appellatur homicidium consuetudine  loquendi et usu Scripture; nec duo sunt peccata, uel duo homicidia, sed unum et idem, licet diuersis modis, scilicet uoluntate et actu. Duobus namque modis malum dicitur, substantiue et adiectiue. Ipsa corruptio uel priuatio boni que fit in anima non solum mala est, sed etiam ipsum malum est, id est malitia, ut iniustitia et similia. Actio dicitur mala non quod sit ipsum malum, sed mali exhibitio.



CAP. XuI. Qui sint modi peccandi.

Duobus autem modis peccatum committitur, ut dicit Isidorus, cupiditate et timore: dum quisque uel uult adipisci quod concupiscit, uel timet ne incurrat quod metuit. Item homo peccat in se, in  Deum, in proximum. Illud quod fit in Deum dicitur delictum: ut periurium, indigna participatio sacramentorum; que peccata dicuntur in Deum fieri, quia in istis maior contemptus Dei est. Alia que sunt in nos et in proximum, non delicta, sed peccata dicuntur. Delictum quoque appellatur, quando relinquimus facere quod iubemur; peccatum quando facimus quod prohibetur, et tamen indifferenter alterum pro altero ponitur. Item, ut dicit Gregorius, septem sunt uitia capitalia; hec scilicet: superbia, inuidia, ira, acidia uel tristitia, auaritia, gula, luxuria. De istis quasi septem fontibus omnes animarum corruptiones emanant. Nec dicuntur hec capitalia quod maiora sint aliis, cum alia eque magna sint uel maiora, sed capitalia a quibus oriuntur omnia  alia. Nullum enim est quod ab aliquo horum non exortum. Superbia est amor proprie excellentie. Nec uitium est quod excellenter amamus, sed quia illud quod bonum est, scilicet excellentia, participatione usurpare nobis contendimus, quasi singulari possessione. Et sunt quatuor species superbie, ut Gregorius dicit: Prima est cum homo bonum quod habet sibi attruibuit; secunda, cum credit a Deo esse datum, sed tamen pro suis meritis; tertia cum se iactat habere ea que non habet; quarta cum ceteris despectis singulariter uult uideri. Hec ultima species uicinius proximat diabolo, qui pre ceteris omnibus angelis uoluit esse. Ex superbia primo loco nascitur inuidia; que est odium aliene felicitatis. Cum enim superbus uideat proximum  in eodem loco equaliter uel pre se exaltatum, incipit inuidere illi. Et inde ex leui iniuria incitatur ad iram erga proximum. Ira est interni doloris impatientia. Ista tria omni interiori bono hominem spoliant. Tria enim sunt diligenda: Deus, proximus, nosipsi. Superbia tollit Deum; inuidia proximum; ira seipsum. Deinde sequitur acidia, id est mentis confusio siue interna tristitia. Et, quia mens humana sine aliquo gaudio uiuere non potest, amisso interiori euagatur ad exteriora; quod facit auaritia, que est immoderatus amor habendi. Et cum iam delectatur exterioribus, prius delectatur uitio quod est proximum nature, scilicet gula. Inde luxuria, que est libidinose uoluptatis appetitus. Superbie supponuntur cetera non quod de illis predicetur;  sed post eam ponuntur ut matrem aliorum. Est enim superbia initium et radix omnium malorum . Sed iterum legitur: Cupiditas radix omnium malorum ; non itaque superbia radix omnium malorum. At quod potest dici, quod in superbia est auaritia, cum superbia sit amor proprie excellentie. Ut enim Augustinus ait: Quid auarius illo cui Deus non sufficit? uel potest dici superbia radix omnium malorum, id est malarum affectionum; cupiditas uero omnium malorum radix, id est actionum malarum.



CAP. XuII. Que sit differentia inter dona et uirtutes, et que sint septem dona Spiritus sancti.

Contra illa septem uitia sunt uirtutes quas pariunt septem dona Spiritus sancti. Inter dona autem  et uirtutes hec est differentia quod dona sunt primi motus in corde, quasi quedam semina uirtutum iactata super terram cordis nostri; uirtutes quasi seges que ex ipsis consurgunt. Sunt enim effectus donorum habitus quidam confirmati iam boni. Et dicuntur septem dona Spiritus. Unde in Apocalypsi: uidit Ioannes septem spiritus discurrentes ante thronum Dei . Spiritus dicuntur, id est aspirantes uel aspirationes que precedunt uirtutes; et sunt dona solummodo et non merita. uirtutes sunt et dona et merita. In illis operatur Deus sine nobis; in istis operatur nobiscum. Ex timore, qui est initium sapientie , nascitur humilitas; ex spiritu pietatis mansuetudo nascitur;  et ita per singula que numerantur ibi: Beati pauperes spiritu , etc.

Sed hic uidendum est quod quatuor sunt timores, ut Augustinus inquit: seruilis, mundanus, initialis, filialis. Seruilis est cessare a malo pro pena ab homine instanti, retenta tamen uoluntate mali. Mundanus est cessare a bono propter penam que timetur ab homine, ut in Petro fuit. Et est preterea timor diuinus, timere Deum propter penam uel presentem uel gehennalem. Si tantum timet Deum propter penam sine dilectione boni, languor est et pene tormentum habet; quod scilicet malorum est, et seruilis est timor iste. Si autem timet adiuncta iucunditate boni, initialis est; et hic timor est initium sapientie; quoniam homo incipit sapere  et gustare Deum ubi timor et spes se inuicem comitantur. Unde legitur: Timor non sine spe est; et quanto plus bona uoluntas crescit, id est caritas, tanto magis timor pene decrescit. Si uero sola sit dilectio, filialis fit et castus; qui permanet in seculum seculi. Itaque constat quod timor initialis non est sine caritate: non dico perfecta, sed inchoatiua. Unde Ioannes in Epistola sua dicit: Perfecta caritas foras mittit timorem , scilicet initialem. Ubi innuit quod licet nondum perfecta, tamen est caritas in timore initiali. Seruilem et mundanum timorem prohibet Christus, dicens: Nolite timere eos qui occdunt corpus tantum, anime uero non habent quid faciant . Post de initiali timore  subiungit, dicens: Sed eum timete qui potest animam et corpus in gehennam mittere . Quem non preciperet, nisi in eo caritas  esset. Et est notandum quod aliquando in diuina Scriptura iste timor appellatur seruilis quod seruili sit affinis; quia utrobique timore pene cessatur a malo opere; sed hic timor cessare facit a malo opere et non a uoluntate; iste uero et opere et uoluntate. Beda super Parabolas dicit quod uterque timor cessabit in futuro. Cui uidetur contrarium quod dicit Psalmista: Timor Domini sanctus permanet in seculum seculi . Sed potest sic exponi quod dicit Beda: Uterque timor cessabit, id est uterque effectus timoris. Effectus initialis timoris est timere puniri. Effectus filialis est timere  separari. Unde Augustinus: Timor castus gratis amat, non timens puniri sed separari. Non enim timent perfecti puniri gehennali pena, sed separari in presenti per aliquam culpam. In futuro uero nec puniri nec separari timebunt; et tamen erit ibi timor, scilicet reuerentia. Duo enim in ipso Deo attendent, maiestatem et pietatem; ex maiestate reuerentia,  ex pietate dilectio. Itaque maiestatem timebunt, id est ei cum reuerentia subditi erunt. Solet queri utrum in Christo uterque timor fuerit. Quod filialis timor in eo fuerit constat. Reuerentiam enim Deo exhibebat secundum humanitatem. Initialis, ut quidam dicunt, non fuit in eo. De illo quippe dicit Ioannes in Epistola: Perfecta caritas foras mittit timorem. Sed quis dubitat Christum summe perfectam habuisse caritatem? Item timor initialis timor est gehenne, sed Christus non timuit gehennam cum esset immunis ab omni peccato. Unde certus erat quod ille pene nullomodo comprehenderent eum. Sed opponitur quod Isaias enumerat septem dona fuisse in Christo dicens: Requiescet super eum spiritus sapientie et intellectus, spiritus  consilii et fortitudinis, spiritus scientie et pietatis, et spiritus timoris Domini . Sed, ut dicunt, quod est membrorum attribuitur Christo. Non enim habuit Christus illud donum in se; sed in corpore suo. Item opponitur eis quod in Christo plenitudo omnium donorum fuit; igitur et in Christo illud donum fuit. Quod ipsi ita soluunt: Non habuit Christus in se singula dona cum non habuerit penitentiam pro peccatis, que quoddam Dei donum est; et plenitudinem donorum omnium habuit, quia ei nichil ad perfectionem defuit. Sed si timorem initialem uel penitentiam seu alia consimilia  habuisset, sine dubio non perfectionem darent, sed uite perfecte initium  tantum facerent. Aliis uidetur quod in Christo fuerit illud donum quod est timor initialis; nec tamen concedendum est: in Christo fuit timor initialis. Timor namque Domini unum donum est de illis septem, non duo; sed duos effectus habet. Secundum unum effectum dicitur initialis, secundum alterum castus et filialis; et secundum hunc effectum fuit in Christo. Fuit igitur in Christo illud donum quod est in aliis timor initialis, et non tamen fuit in Christo timor initialis, quia non secundum effectum illum habuit Christus timorem. Sicut sunt duo quorum unus fidem imperfectam habet, alius perfectam et constantem: unam tantum dicimus eos habere fidem, unam uirtutem; nec tamen inde sequitur: si habent eamdem, et iste imperfectam, igitur et ille  imperfectam. Et istud probabilius uidetur quam quod prius diximus. Quidam concedunt hec uerba: Christus habuit timorem initialem et gehennam timuit, et tamen certus erat quod non posset eum comprehendere. Ut si aliquis in magna turri positus timeret precipitium ex quodam horrore, quamuis certus esset quod non rueret.



TRACTATUS QUARTUS. DE SACRAMENTIS IN GENERALI ET DE PRAECEPTIS DIuINIS.



CAPITULA.

CAP. I. De sacramentis in generali.---CAP. II. De sacramentis legalibus.---CAP. III. De preceptis prime tabule.---CAP. Iu. De quatuor primis preceptis secunde tabule.---CAP. u. De quinto precepto secunde tabule.---CAP. uI. De sexto et septimo precepto secunde tabule.---CAP. uII. De dilectione proximi.---CAP. uIII. De dilectione Dei.



CAP. I. De sacramentis in generali.


Contra peccata tam originalia quam actualia, de quibus iam diximus, inuenta sunt sacramentorum remedia, de quibus hec tria consideranda sunt: quid sit sacramentum, quare institutum, et in quibus consistat. Augustinus: Sacramentum est sacre rei signum. Idem: Sacramentum est inuisibilis gratie uisibilis forma, ut in sacramento baptismatis figuratur ablutio interior per illam exteriorem et uisibilem. Unumquodque enim sacramentum eius rei similitudinem debet habere cuius est sacramentum. Unde Augustinus: Si enim sacramenta quamdam similitudinem earum rerum quarum sacramenta sunt non haberent, omnino sacramenta non essent. Opponitur quod predicta diffinitio non solis competat sacramentis, cum  et ante sanctificationem hoc congruat aque ut sit uisibilis forma inuisibilis gratie; quia, sicut aqua auferuntur sordes corporis, ita per gratiam sordes anime. Sed ut solis sacramentis competat, sic intelligendum est: Sacramentum est uisibilis forma inuisibilis gratie in eo collate, quam scilicet confert ipsum sacramentum. Non enim est solummodo sacre rei signum, sed etiam efficacia. Et hoc est quod distat inter signum et sacramentum; quia ad hoc ut sit signum non aliud exigit nisi ut illud significet cuius perhibetur signum, non ut conferat. Sacramentum uero non solum significat, sed etiam confert illud cuius est signum uel significatio. Iterum hoc interest; quia signum potest esse pro sola significatione  quamuis careat similitudine, ut circulus uini; sed sacramentum non solum ex institutione significat, sed etiam ex similitudine representat. Sicut enim iam diximus, sacramentum debet habere aliquam similitudinem eius rei cuius dicitur sacramentum. Sciendum quoque est quod sacramentum appellatur quandoque in sacra Scriptura res sacra et mystica, sicut sacramentum incarnationis. Deinde uidendum est quare sacramenta instituta sunt. Tria sunt propter que instituta sunt: propter eruditionem, humiliationem, exercitationem. Propter eruditionem; quia cum homo ante peccatum haberet cognitionem ueritatis et tunc sine medio posset Deum uidere, per superbiam excecatus est; et ut ad cognitionem redeat necessaria sunt hec uisibilia per que eruditur mens ad intelligenda inuisibilia. Propter humiliationem quia cum rationalis creatura  tante dignitatis esset ut non ipsa sibi bonum esset, sed id solum quod est summum bonum , ut illud obtineret ante peccatum non aliud oportebat nisi ut desideraret; quia si desideraret, cognosceret bonum suum esse; si autem sciret suum esse bonum, sciret illud melius se esse; quia quidquid est bonum alicuius extra ipsum melius est eo; quod si sciret melius se esse, subiiceret se ei et hoc desiderio haberet illud. Quia tante libertatis est rationalis natura, ut nunquam possit bonum illud habere nisi uolens, unde ipsa sola in iudicium uenit. Sed quia per superbiam illud bonum amisit, per humilitatem recuperare oportet. Sed non sufficit in hoc solo humiliari ut subiiciatur Deo; quia et hoc ante peccatum  debebat, post quod plus facere oportet. Et ideo sunt instituta sacramenta ut non solum Deo subiiciamur, sed etiam inferiori nature, ut in istis querat homo salutem sed non ab istis. Magna enim humilitatis exhibitio, in istis uisibilibus et homine multum inferioribus salutem querere. Propter exercitationem sunt instituta, quia cum homo non possit esse sine exercitatione, ut remoueretur a mala exercitatione et superflua, et exerceret se in bona, instituit Deus sacramenta et eorum certa loca, ut in ecclesia audiatur missa et ibidem sacerdoti confessio fiat, et similia. Tria sunt genera exercitationum: unum ad edificationem anime pertinet, secundum ad corpus fouendum, tertium ad anime subuersionem. Primum indixit, medium concessit, ultimum  prohibuit. In tribus consistit sacramentum: rebus, factis, dictis. Rebus, ut sunt aqua, oleum et similia. Factis, ut sunt submersio, insufflatio. Dictis, ut est inuocatio Trinitatis. Hic potest queri: Cum in istis sacramentis precipue hominis salus consistat. quare ab initio non fuerunt constituta ut ab initio esset sacramentum baptismi, sacramentum confirmationis, etc. Ad quod potest dici quod sicut paulatim creuit per interuella temporum agnitio fidei, ita congruebat ut tunc obscura essent sacramenta; modo quia ueritas in lucem uenerat manifesta. Cum enim circumcisio et baptismus signa sint eiusdem gratie intus a peccato liberantis, manifestius hoc in baptismo significatur quod abluit totum corpus, quam in circumcisione que unius partis tantum pelliculam auferebat. Itaque ab initio mundi, et in tempore  naturalis legis et in tempore scripte legis contra peccata et originalia et actualia fuerunt sacramentorum remedia. Prius sacrificia; ut hostia Abel, Ne, et aliorum fidelium. Postea non solum sacrificia, sed etiam circumcisio, que fuit tempore Abrahe imperata. Gregorius in Moralibus: Quod apud nos ualet aqua baptismi, hoc egit apud ueteres uel pro paruulis sola fides, uel pro maioribus uirtus sacrificii, uel pro iis qui de stirpe Abrahe prodierunt mysterium circumcisionis. Sed cum pro paruulis sacrificia offerentur, quomodo uerum erit quod dicit Gregorius: sola pro paruulis fides? Ad quod potest dici quod per sola non excluduntur sacrificia; sed dicitur sola fides, id est, nuda et in mysterio uelata tunc fuisse in paruulis, id est in iis quibus non erat  reuelatio facta future incarnationis. Pro maioribus uirtus sacrificii; quia perfecti, quibus reuelatum fuerat mysterium incarnationis, uirtutem sacrificiorum intelligebant, quid scilicet significarent illa sacrificia. Circumcisio Abrahe imperata fuit, que octaua die fiebat et lapideis cultris. In carne preputii ideo iusta est fieri; quia in remedium instituta est contra originale peccatum quod a parentibus contraximus propagati in concupiscentia, que in parte illa magis dominatur. Et significabat circumcisio carnis circumcisionem mentis; quia mundatur anima a uitiis. Octaua die ideo fiebat quod per octauam significatur resurrectio, que erit post hanc uitam que uoluitur septem diebus; et ibi erit perfecta circumcisio quando liberabitur caro a seruitute corruptionis.  Duplex itaque erat res illius sacramenti: circumcisio a peccatis que est in anima, et circumcisio a peccato et ab omni pena peccati qui erit in resurrectione, et in anima et in corpore. Constat itaque tres esse circumcisiones. Prima est sacramentum; et due sunt res illius sacramenti. Cultri lapidei Christum significabant. Unde Apostolus: Petra autem erat Christus ; qui scilicet tollit peccata mundi . De mulieribus autem queritur quod remedium contra originale peccatum haberent. Respondetur: Fidem, oblationes, et sacrificia. Solet queri etiam de paruulis que moriebantur ante octauam diem, quod remedium haberent, uel utrum damnarentur. Beda uidetur dicere quod  damnarentur, dicens: Qui nunc per Euangelium terribiliter ac salubriter clamat: Nisi quis renatus fuerit ex aqua et Spiritu sancto, non potest introire in regnum Dei , et ipse dudum clamabat per legem suam: Masculus cuius preputii caro non fuerit circumcisa peribit anima illa de populo, quia pactum meum irritum fecit.  Sed melius uidetur hoc Dei relinquendum iudicio quam temere aliquid definire. Queritur quid distat inter baptismum et circumcisionem quantum ad efficaciam. Beda: Idem salutifere curationis auxilium circumcisio in lege contra originalis peccati uulnus agebat, quod nunc baptismus agere reuelate gratie tempore consueuit, excepto quod regni celestis ianuam necdum intrare poterant; tamen in sinu Abrahe  post mortem beata requie consolati superne pacis ingressum spe felici exspectabant.



CAP. II. De sacramentis legalibus.

Dicto que fuissent remedia ante legem contra peccata, restat uidere que sunt superaddita per ipsam legem. De qua consideranda ista sunt: quare sunt data, et quibus, et quando, et ubi. Lex scripta ideo data est ut repararet legem naturalem, et reuiuiscere faceret que per peccatum abolita erant, et ut populum rudem legalibus figuris ad futuram ueritatem prepararet. Primum efficit per naturalia decem precepta. Secundum per figuratiua, ut de agno paschali, et similibus. Quibus data est: semini Abrahe, id est duodecim tribubus que a duodecim filiis Isrel processerunt. Hic potest queri: Quare  istis solis? Ad quod potest dici quod ideo uni populo sit data et non omnibus, quia in figuram fuit proposita. Unde Apostolus: Omnia in figura contingebant illis . Et sufficiebat in uno ostendere quod causa figure et exempli proponebatur. Sed a Deo noua lex imperatur omnibus, que non est figura sed res ipsius figure. Et cum essent in populo illo perfecti aliqui, mediocres, pessimi, perfectis in signum fuit data, sicut circumcisio Abrahe; mediocribus in pedagogum, ut facienda doceret, uitanda prohiberet, errata puniendo corrigeret; pessimis ab irato iudice in uindictam data est, ut qui in sordibus est sordescat adhuc . Econtrario bonis a patre pio prouisa est: ut qui iustus est iustificetur  amplius . Quando data est lex? Quinquagesimo die ab exitu de Aegypto et immolatione paschalis agni. Sic et noua lex data est apostolis, id est, Spiritus sanctus scribens in corde, quinquagesimo die post immolationem ueri Agni Iesu Christi. Ubi? In monte Sinai, sicut sermo perfectionem continens notat, quem Christus facit in monte. In ueteri sicut in Nouo Testamento tria continentur: promissa, sacramenta, precepta. Promissa ueteris, bona temporalia, unde et uetus dicitur; in quibus tamen, licet obscure, figurabantur eterna. Promissa Noui, beatitudo eterna. Sacramenta illius, circumcisio, que et ante legem, et obseruantia Sabbati. Sacrificia etiam multa, ut agni paschalis, et similia, que cum non essent prius superaddita sunt in lege; per  que etiam futura ueritas manifestius quam prius monstrabatur etsi adhuc occulta. Sacramenta Noui: baptismus, etc. Ideo autem Deus bruta animalia sibi immolari uoluit, ut populum in suo cultu exerceret, et eos ab idololatria remoueret, ne scilicet ea demoniis immolarent.



CAP. III. De preceptis prime tabule.

Nunc de preceptis restat dicere. In preceptis comprehenduntur naturalia et figuratiua. Naturalia dicuntur illa decem que a naturali manant lege; nec in scripta sunt lege inchoata sed renouata, quia per peccatum erant deleta. Hec sunt illa decem mandata que et moralia dicuntur; nec sunt terminata in noua lege, imo perfectius adimpleta. Figuratiua ad tempus data sunt, ad futuram ueritatem presignandam  a Deo sunt premissa, et ueritate adimpleta finem acceperunt. In illis decem preceptis dilectio Dei et proximi imperatur. Tria que in prima tabula, ad dilectionem Dei; septem alia que in secunda tabula, ad dilectionem proximi referuntur. Primum preceptum prime tabule tale est: Dominus Deus tuus Deus unus est; ipsum adorabis et ipsi soli seruies . Inde uidendum est quod alia est seruitus que soli Deo exhibenda est, que Grece dicitur latria; et alia que etiam hominibus potest exhiberi, que Grece dicitur dulia. Debemus etiam hominibus reuerentiam exhibere, sicut precipit Apostolus, sed non sicut Deo. Unde illud: Honorem meum nulli dabo . Honor iste est illa reuerentia quam soli Deo exhibemus; quod est totam  mentem per humilitatem et deuotionem ei substernere, et ipsum principium et finem omnis boni credere. Et hoc modo solus Deus est adorandus. Et ista seruitus, sicut diximus, latria dicitur apud Grecos. Unde idololatre dicuntur qui hunc cultum creature tribuunt, seruientes creature potius quam Creatori; scilicet quod Dei est idolo attribuentes, de quo dicit Apostolus quod nichil est idolum: Idolum nichil est in mundo . Quod nec de materia dictum est, sicut de lapide uel ligno, quoniam creature Dei sunt; sed de forma uidetur esse dictum. Ideo namque dicitur forma, et illud proprie idolum dicitur, cui imprimitur forma aliqua ut colatur tanquam Deus; que forma non est opus Dei sed opus hominis  imitantis Deum: qua re nichil est. Quidquid namque est, uel est opus Dei uel opus hominis imitantis Deum. Itaque idolum nichil est; id est illud propter quod idolum appellatur. uel ita dictum est ac si diceretur: hcorporeus angelus nichil est. Non negatur angelum esse, neque corpus; sed ex illis duobus unum esse negatur. Itaque qui dicit, idolum nichil est, negat esse aliquid illud quod ipsi putabant esse idolum, scilicet unam personam ex simulacro illo et spiritu presidente constantem, sicut ex corpore et anima constat unus homo. Putabant enim quod uiueret idolum et loqui posset tanquam persona constans ex simulacro et ex spiritu illi simulacro presidente; et illud tale nichil est. Secundum preceptum est: Non assumes nomen Dei tui in uanum .  Et sicut preceptum primum pertinet ad Patrem, ita istud ad Filium. In uanum nomen Dei assumit, qui credit Filium Dei tantum esse hominem. In uanum assumit, qui eum non adorat, et quia ab eo factus, et quia ab eo redemptus. Unde et ipse dixit: Creditis in Deum? et in me credite . Ut intelligamus eum non solum adorandum a nobis in Diuinitate qua condidit, sed etiam in humanitate qua redemit. Unde Propheta: Adorate scabellum pedum eius, quoniam sanctum est . Qui enim sic adorat humanitatem Christi Iesu, id est eum qui in humanitate redemit, non creaturam sed Creatorem adorat. Tertium ad Spiritum sanctum pertinet. Obserua diem Sabbati , id est exspecta requiem per bonitatem Dei, id est Spiritum sanctum.



CAP. Iu. De quatuor primis preceptis secunde tabule.


In secunda tabula primum preceptum ad carnalem patrem refertur; sicut primum prime tabule ad Patrem celestem; quod tale est: Honora patrem tuum et matrem tuam, ut sis longeuus super terram . In his honora que contra Deum summum non sunt: obediendo et in necessitatibus suis quantum potes subueniendo. Ut sis longeuus super terram, scilicet uiuentium. Secundum preceptum est: Non occides . Homicidium fit istis modis: manu, lingua, consensu. Iudei enim, quamuis manu Christum non occiderunt, linguis suis tamen occiderunt. Consensu quoque uoluntatis multi homicide sunt; unde: Qui odit fratrem suum homicida est  . Iudici licet occidere, et si zelo iustitie hoc facit non committit homicidium. Tertium preceptum: Non mechaberis . Duplex est fornicatio: spiritualis, de qua dicitur: Perdidisti omnes qui fornicantur abs te ; et corporalis de qua agitur hic. Et in Euangelio prohibet Christus omnem illicitam concupiscentiam, dicens: Qui uiderit mulierem ad concupiscendum eam, iam mechatus est eam in corde suo : in lege enim inchoata sunt hec mandata, et in Euangelio consummata. Quartum preceptum est: Non furtum facies . Sub furto comprehenditur sacrilegium; quod est auferre uel sacrum de sacro, uel non sacrum de sacro, uel sacrum de non sacro. Sacrum appellatur quidquid mancipatum est cultui  diuino, siue sit templum siue res templi. Rapina etiam sub furto comprehenditur. Qui enim furtum prohibuit, rapinam non permisit. De qua inquit Augustinus: Quandiu res propter quam peccatum est non redditur, non agitur penitentia sed fingitur. Sub rapina usura comprehenditur. Hieronymus: Usuras querere aut fraudare aut rapere nichil interest: Commoda fratri tuo et accipe quod dedisti, et nichil superfluum queras. Augustinus: Usura est plus accipere quam dare. Quod filii Isrel Aegyptiis fecerunt non fuit furtum, quia ex familiari mandato hoc fecerunt. Si enim ille qui legem edit aliter precipit, non transgreditur legem qui ei obedit.



CAP. u. De quinto precepto secunde tabule.


Quintum preceptum est: Non falsum testimoninm dices . Hic prohibetur periurium; sed quia omne periurium est mendacium, dicendum est quid sit mendacium, et quod mendacium sit periurium. Augustinus: Mentiri est contra hoc quod animo sentitur loqui. Opponitur de Iacob qui patri dixit: Ego sum Esau , matre consulente, quod ipse contra conscientiam dicebat: uere enim sciebat se non esse Esau. Augustinus tamen inquit: Iacob quod matre fecit auctore ut patrem fallere uideretur, si diligenter attendatur, non est mendacium, sed mysterium. Item opponitur de Ioseph qui fratribus suis dixit: Per salutem Pharaonis exploratores estis ; et dixit se augurari in scypho, quod  tamen uerum non fuit. Dicunt quidam quod mendacium fuit, sed non tale mendacium quod peccatum sit. Dicunt enim quod non omne mendacium peccatum sit, sed illud solum quod dicitur intentione fallendi. Intentio autem Iacob erat matri obedire. Similiter Ioseph non intendebat fallere; sed non tam cito uolebat se manifestare. Sed hoc non uidetur uelle Augustinus dicens quod nec pro uita alicuius mentiendum sit. Melius itaque uidetur esse ut eos non esse mentitos dicamus, sed familiari mandato hoc dixisse, sicut et Hebrei excusantur a furto, familiari mandato. Cum enim mater Iacob per Spiritum sanctum hoc ei preciperet, matri obediendo Spiritui sancto obtemperabat. Item opponitur: Si quidquid dicitur contra hoc quod a Spiritu sancto  est est mendacium, tunc illud, Christus est uerus Deus et uerus homo, cum hoc dicat Iudeus contra conscientiam: sed nullus auderet dicere hoc esse mendacium. Ad quod potest dici quod illud est uerum quod dicit, non mendacium; et tamen ipse mentitur, sicut iustus putans se uerum dicere falsum dicens non mentitur. Augustinus in Enchiridio: Nemo sane mentiri iudicandus est qui dicit falsum quod putat esse uerum; quia quantum est in ipso non fallit, sed ipse fallitur. Ille potius econtrario mentitur qui dicit uerum quod putat falsum. Item Augustinus: Mendacium est falsa significatio uocis cum intentione fallendi; quod sic debet intelligi, cum intentione fallendi que tunc inest uel postea  aduenit. Quandoque enim cum aliquid promittit, non tunc habet uoluntatem fallendi. Item Augustinus: Cum causa humilitatis mentiris, si antequam mentireris peccator non eras, mendacio reus efficeris. Si enim te peccatorem dicis et ita non credis, ueritas in te non est. Item dicit Augustinus quod pro salute alterius non sit mentiendum. Celare namque licet ueritatem ut non prodat eum qui queritur ad occidendum; sed negare non debet ueritatem. Opponitur contra illud: Si bona est intentio, bona est operatio; sed qui negat se uidisse illum, cum tamen uiderit, bona intentione facit ut liberet eum a morte. Ad quod potest dici quod non debet dici bona intentio illa que non est secundum scientiam, licet sit pia. Hoc enim debet habere bona intentio et  ut sit pia et ut sit recta; quia non est uirtus misericordia sine iustitia. Quidam tamen dicunt illud non esse peccatum, et hoc dixisse Augustinum ad terrorem, ut homines a mendacio deterreret. Opponitur de obstetricibus et de Raab quod pro tali mendacio remunerate sunt. Sed, sicut dicit Augustinus: Non pro mendacio sunt remunerate, sed pro pietate. Duo enim in huiusmodi mendaciis attenduntur: affectus pietatis quo hec dicuntur, et ipsum mendacium: affectus remuneratur non mendacium. Iocosa mendacia et ironie, mendacia non sunt. Nunc uidendum est quid sit periurium: Periurium est mendacium iuramento confirmatum. Si aliquem alteri facturum se aliquid mali iurare contingit, melius est frangere iuramentum quam implere. Debet  autem penitere quia temere iurauit. Isidorus: Non est conseruandum sacramentum quo malum incaute promittitur. uelut si quispiam adultere perpetuum cum ea permanendi fidem polliceatur: tolerabilius est enim non implere sacramentum quam permanere in stupro. Beda: Denique iurauit per Dominum Dauid interficere Nabal uirum stultum; sed ad primam intercessionem Abigail femine prudentis minas remisit, ensem in uaginam reuocauit neque aliquid culpe periurio tali se contraxisse doluit, . Item dicit Isidorus: Qui arte uerborum iurat, Deus qui inspectator est cogitationum sic aspicit ut cui iuratur intelligit. Quod sic exponendum est: Arte uerborum, id est qui ad fraudandum alium iurat: Deus tunc uere sic aspicit.  ut ille qui iniuste decipitur intelligit. Si autem aliquid pro uitando periculo non ut proximum ledat, sed ut se uel alium a necessitate liberet, ueritatem dixerit, et tamen per hanc ueritatem aliud occultauerit quod reuelatum periculo foret, non peccat: sicut Abraham de Sara, Soror mea est , non est mentitus; cum illa esset soror, id est cognata; et si illud iurasset non peccasset.



CAP. uI. De sexto et septimo preceptis secunde tabule.

Sextum preceptum: Non concupisces uxorem proximi tui . Septimum: Non concupisces rem proximi tui . Hic opponitur de hoc quod Dominus in Euangelio, cum suppleret illud preceptum: Non mechaberis , dicit: Dictum est antiquis: Non mechaberis. Ego autem dico uobis:  Qui uiderit mulierem ad concupiscendum eam, iam mechatus est eam . Sed hoc non fuit superaddere, cum in lege idem prohibeatur, ut in hoc precepto: Non concupisces uxorem proximi tui. Hic enim concupiscentia prohiberi uidetur sicut ibi. Ad quod potest dici quod uere hoc preceptum bene intellectum et actum prohibet et uoluntatem; et qui hoc precepto sic intellecto et opere et uoluntate a malo cessabant, non homines ueteris Testamenti sed Noui dicendi sunt; et lex eis sic intellecta non uetus sed noua erat. Et secundum hoc in Euangelio nulla superadditio facta est; sed explanatur quod ibi occultum fuerat. Sed cum utrumque prohiberet lex bene intellecta, secundum quod non littera sed spiritus  dicenda erat; carnales autem alterum tantum intelligebant scilicet actum prohiberi, et hoc secundum litteram legis. Unde illud: Littera occidit, spiritus autem uiuificat . Et secundum hoc facta est superadditio. Ut in hoc precepto: Non concupisces res proximi tui; utrumque prohibetur et uoluntas et actus. Actus secundum quod littera sonat; scilicet non agas foris per quod concupiscere uidearis. uoluntas prohibetur in hoc precepto spiritualiter intellecto. Unde et Augustinus dicit: Hoc inter uetus et Nouum Testamentum distare uidetur, quod ibi actus prohibetur, in Nouo uoluntas et actus. uetus Testamentum accipit Augustinus litteram non spiritum, sicut et Apostolus ubique facit.



CAP. uII. De dilectione proximi.


In istis septem preceptis dilectio proximi continetur. Unde in Leuitico: Diliges proximum tuum sicut teipsum ; id est in his in quibus diligis teipsum, scilicet in habendis bonis eternis. uel ita: sicut teipsum, id est in quibus uis te diligi, scilicet in necessariis subministrandis. Nec est intelligendum sicut teipsum, id est quantum teipsum, sicut quidam exponunt. Queritur utrum debeamus omnes equaliter diligere, an unum plus alio. Quidam dicunt quod par effectus caritatis omnibus impendi debeat; sed in operibus caritatis ordo seruandus est. Unde Paulus: Operemur bonum ad omnes: maxime autem ad domesticos fidei .  Et hoc uidetur Augustinus uelle ita dicens: Omnes eque diligendi sunt; sed cum omnibus prodesse non possis, iis potissimum consulendum est, qui pro locorum et temporum uel quarumlibet rerum opportunitate nobis magis coniuncti sunt. Quod Augustinus dicit, omnes eque diligendi sunt, ita potest exponi: Omnes, id est, natura in omnibus equaliter est diligenda, uel salutem omnium debemus equaliter diligere. Si enim aliquis plus diligit salutem patris uel amici quam aliorum, non est hoc ex caritate sed ex affectu carnali qui naturalis est; nec est culpabilis, sed hic non est perfectionis. Opponunt quidam: Quem Deus magis diligit et nos magis debemus diligere. Itaque bonum et iustum magis debemus diligere quam alium. Ita etiam probatur quod  magis alios quam nosmetipsos debeamus diligere; quandoquidem scimus eos meliores nobis et a Deo magis diligi. Ad quod dicitur quod in homine duo sunt diligenda: natura et uirtus. Natura equaliter diligenda; uirtus autem magis uel minus diligenda, secundum quod maior uel minor fuerit. Et ita magis debemus diligere bonum istius quam illius, quia magis est; non tamen naturam magis uel minus, uel magis salutem unius quam alterius cupere debemus.

Sed opponitur quod eadem ratione magis debeo diligere bonum alterius quam meum, quia maius est. Satis potest concedi, sed non in eo magis diligo quam in me. Ut si bona uestis alicuius magis mihi  placet quam mea minus bona, non tamen magis cuperem illi esse suum quam mihi meam. Et si alterum necesse esset, mallem illum carere sua quam ego carerem mea. Ita hic dicitur quod licet bonum illius maius sit quam meum, si alterum istorum necesse esset, mallem illum carere suo bono, quam quod ego priuarer meo; nec in aliquo contra  perfectionem facerem, si etiam essem adeo perfectus sicut Paulus fuit. Et in hoc etiam potest ordo caritatis considerari; quia Deum pre omnibus diligere debemus, scilicet toto corde, tota anima, tota mente ; post ipsum nos ipsos; tertio loco alios. Unde illud: Diliges proximum tuum, etc. Nisi enim prius diligat se, quomodo alios poterit sicut se diligere?



CAP. uIII. De dilectione Dei.

Charitas est amor honestus qui ad eum finem dirigitur ad quem oportet. Amor est bona erga alterum propter ipsum uoluntas. Unde Tullius: Amicitia est uoluntas erga aliquem bonarum rerum, illius causa quem diligit. De dilectione Dei quam ad nos habet queritur utrum equaliter omnes diligat.  Ad quod uidendum est quid sit dicere, Deus diligit istum, quod est, Deus approbat opera eius; et sub hoc sensu potest dici quod magis unum quam alium diligit. De eodem etiam potest dici quod modo magis diligit eum quam prius, id est magis approbat eius opera quam prius. uel magis diligit, id est ei gratiam suam amplius infundit quam prius. Eum enim dicitur diligere quem facit diligere se et cognoscere, infundendo ei gratiam suam. Appellatur etiam dilectio Dei ipsa diuina electio; odium Dei ipsa reprobatio: Dilexi Iacob, Esau odio habui . Et alibi: Qui elegit nos ante mundi constitutionem in caritate . Et in alio loco: Propter nimiam caritatem suam qua dilexit nos Deus; et cum essemus mortui peccatis nostris conuiuificauit  nos in Christo . Et secundum hoc potest dici quod magis diligit unum alio, id est maiorem coronam preparauit ei. Sed non potest dici in ista acceptione quod eumdem modo plus modo minus diligat. Ab eterno enim tantum dilexit unumquemque quantum modo diligit. Et Paulum tantum diligebat etiam cum malus erat, quantum modo diligit; non tamen malum eius diligebat. Ei enim omnia sunt presentia; et quod de Paulo in tempore futurum erat apud Deum presens erat, et talem eum diligebat qualis futurus erat  et qualem in presentia eum ab eterno elegerat. Augustinus in libro De Trinitate: Absit autem ut Deus temporaliter aliquem diligat  quasi noua dilectione que in illo ante non erat; apud quem nec preterita transierunt, et futura iam facta sunt; qui omnes sanctos ante mundi constitutionem dilexit sicut predestinauit. Sed dum conuertuntur et ueniunt ad eum, tunc incipere ab eo diligi dicuntur. Et cum malis iratus, bonis placatus dicitur: mutantur illi, non ipse.


 Explicitus est tractatus quartus De sacramentis in generali et precptis diuinis.



TRACTATUS QUINTUS. DE SACRAMENTO BAPTISMI.



CAPITULA.

CAP. I. De baptismo.---CAP. II. Que sunt consideranda in baptismo.---CAP. III. De forma baptismi.---CAP. Iu. Quid sit sacramentum baptismi.---CAP. u. De susceptione baptismi---CAP uI. Utrum paruuli sine baptismo saluentur.---CAP. uII. De iustificatione adultorum ante susceptionem baptismi.---CAP. uIII. Qui possint baptizare.---CAP. IX. Utrum sit baptismus cum uerba corrupte proferuntur.---CAP. X. De materia baptismi.---CAP. XI. De responsione patrinorum.---CAP. XII. Utrum quis in utero matris baptizari possit.---CAP. XIII. De catechismo et exorcismo.



CAP. I. De baptismo.


Post legem Moysi successit lex Euangelii, de cuius sacramentis deinceps dicendum est: et primum de baptismate, quod in sacramentis Noui Testamenti primum est. Baptismum Christi prenuntiauit Ioannes suo baptismate quod sola aqua et non spiritu fiebat. Unde ipsemet dicit: Ego baptizo in aqua in penitentiam . Sola enim corpora abluebat, peccata uero non tollebat. Ad quid ergo utile? Ut preparet ad baptisma Christi, sicuti catechismus baptismum precedit. Quod autem se dicit baptizare in penitentiam, sic potest exponi, id est docens penitentiam. Penitentes enim baptizabat. Et ita licet baptismus ille nullam conferret remissionem eis, tamen per penitentiam  et circumcisionem que habebant, adhuc statim poterant saluari. uel ita potest exponi: Baptizabat in penitentiam, id est in signum penitentie. Signaculum enim erat penitentie baptismus Ioannis; quia sicut aqua abluit corpora, ita penitentia mundantur anime. Itaque baptismo Ioannis Noui Testamenti sacramentum cepit insinuari. Unde illud: Lex et prophete usque ad Ioannem . Non quod in Ioanne terminata sit lex, cum adhuc legalia haberent statum, sed quia eius abolitio ibi cepit ostendi. Si enim ante passionem legalia finem habuissent, non tunc paschalem agnum cum discipulis Christus celebrasset. Si queritur quibus uerbis Ioannes traderet baptismum, non habemus de auctoritate certum. Quidam tamen dicunt quod in  nomine uenturi. Item si queritur, quare non conferebat remissionem peccatorum? quia ad hoc non erat institutum, sed ut uiam prepararet baptismi Christi. Habent enim sacramenta uim et efficaciam ex institutione. Ioanne baptizante uenit ad cum Christus ut baptizaretur ab eo in Iordane; non quod ipse egeret qui sine peccato erat, sed ut aquas sanctificaret. Ibi enim collata est aque illa efficacia ut quicunque postea mergeretur in eam inuocato nomine Trinitatis, consequeretur remissionem: et tunc institutum est baptisma Christi, in quo tota Trinitas operatur remissionem, cuius presentia ibi apparuit: Spiritus in columba, Filius in homine,  Pater in uoce. De his qui a Ioanne baptizati erant, iterum quidam sunt baptizati baptismo Christi. Alii non sunt postea baptizati: sed manuum impositione facta super eos acceperunt Spiritum sanctum. Sed solet queri quare isti iterum baptizati, et non illi. Dicunt quidam quod de baptismo Ioannis presumebant, quod illi non faciebant. Hieronymus in Epistola de unius uxoris uiro dicit: Quia Spiritum sanctum nesciebant qui Ioannis baptismum acceperant, iterum baptizati sunt, ne quis putaret et gentibus ac Iudeis aquas sine Spiritu sancto posse sufficere.



CAP. II. Que sunt consideranda in baptismo.

In sacramento baptismatis hec consideranda sunt: institutio, causa institutionis, forma baptismi, quod sacramentum, quid res sacramenti. Institutio, sicut  diximus, facta fuit quando Christus ad baptismum uenit. Causa institutionis, ut in baptismo homo a peccatis resurgeret. Est enim contra peccata, tam originalia quam actualia, remedium. Sed cum per circumcisionem et alia sacramenta legalia idem fieret apud antiquos quod per baptismum et cetera sacramenta apud nos, potest queri quare illa cessant et illa succedant. Unde Apostolus communem ponit solutionem, cum dicit: Hec omnia in figura contingebant illis. . Itaque, postquam accessit ueritas, figure cessauerunt. Ideo etiam cessare debuerunt, ut duo populi in unum iungerentur. Abhorrebant enim Gentiles Iudeorum ceremonias; et ideo, ut Iudei et Gentes unus populus fierent, necesse erat  remouere causam inimicitie. Quod Apostolus manifestat, dicens: Et medium parietem soluens inimicitias, legem mandatorum decretis euacuans . Circumcisionis etiam sacramentum imperfectum erat, quia solis uiris congruebat; sed qui legem uenit adimplere, perfectum uoluit sacramentum: et qui dolores nostros portauit, ab huiusmodi dolore nos uoluit liberare, et suauissimum conferre sacramentum baptismi quod nullus abhorreret.

Solet queri an circumcisio amisit statum suum ex quo baptisma fuit institututum. Ad quod potest dici quod in illis dimiserat statum quibus ista nouitas sacramentorum nuntiata erat, et ab eis credita et recepta; in aliis adhuc habebat statum, et conferebat  eis remissionem usque ad illud tempus quo ipsa ueritas per apostolos ubique predicari et manifestari cepit, quando scilicet dictum est eis: Predicate Euangelium omni creature ; quod fuit post resurrectionem. Sic opponitur quod illa duo sacramenta, scilicet circumcisio et baptisma, cum idem conferrent, non debuerunt simul habere statum. Potest dici quod non habuerunt simul stastum quantum ad eosdem.



CAP. III. De forma baptismi.

Formam huius sacramenti tradidit Christus cum dixit: Ite, docete, baptizantes eos in nomine Patris, et Filii, et Spiritus sancti . Et in ista forma debet tradi sacramentum. Legitur tamen in Actibus apostolorum baptizasse apostolos in nomine  Christi ; in quo, sicut dicit Ambrosius, tota Trinitas intelligitur. In hoc enim nomine intelligitur qui unctus est, scilicet Filius, et a quo unctus est, scilicet Pater, et per quem, scilicet Spiritus sanctus. Ambrosius in libro De Spiritu sancto: Cum enim dicitur in nomine Domini nostri Iesu Christi, per unitatem nominis impletum est mysterium; nec a Christi baptismate Spiritus separatur. Si enim Christum dicas, et Deum Patrem a quo unctus est Filius, et ipsum qui unctus est Filium, et Spiritum quo unctus est designasti. Scriptum est enim: Hunc Iesum a Nazareth quem unxit Spiritu sancto Deus . Hinc uolunt habere quidam quod si aliquis baptizetur in nomine Patris tantum, uel in nomine  Filii tantum  baptizatus sit, nec debeat rebaptizari. Quod nobis auctoritate non est certum, sed ex illa auctoritate Ambrosii per simile uolunt et hoc dicere.



CAP. Iu. Quid sit sacramentum baptismi.

Nunc uidendum est quid sit sacramentum et quid res sacramenti in sacramento baptismi. In omni enim sacramento ista duo consideranda sunt. Hic potest appellari sacramentum ipsa aqua sanctificata. Augustinus De catechismo: Debetis scire cur uirtus illius aque et anime prosit et corpori. Non enim omnis aqua mundat; sanctificatur hec per consecrationem uerbi. Tolle enim uerbum, et quid est aqua nisi aqua? Accedit uerbum ad elementum, et fit sacramentum. Res huius sacramenti est interior ablutio. Et ipsa trina immersio sacramentum dicitur uel Trinitatis,  uel sepulture triduane. Et alia multa sacramenta in hoc sacramento occurrunt, ut insufflatio, inuocatio Trinitatis, que sunt partes huius sacramenti; quorum singula non appellantur sacramentum baptismi, sed in eo continentur. Baptismus est immersio facta cum inuocatione Trinitatis. Alia enim que precedunt ad decorem sunt et ad reuerentiam; sed non est in eis uis ipsius sacramenti. Baptismus enim interpretatur unctio. Potest enim baptismus appellari ipsum elementum sanctificatum; sed non ita proprie. In hoc loco dicendum est quod tertio debet fieri immersio. Augustinus: Postquam uos credere promisistis, tertio capita uestra in sacro fonte demersimus, qui ordo baptismi duplici mysterii significatione  celebratur. Recte enim tertio mersi estis qui accepistis baptisma in nomine Trinitatis. Recte enim tertio mersi estis, qui accepistis baptisma in nomine Iesu Christi, qui tertia die resurrexit a mortuis. Illa enim trina immersio typum Dominice exprimit sepulture, per quam Christo consepulti estis in baptismo. Item Gregorius Leandro episcopo De trina mersione baptismi: Nihil uerius responderi potest quam quod ipsi sensistis, quod in una fide nichil officit Ecclesie consuetudo diuersa, quia cum tribus subsistentiis una substantia est, reprehensibile nullatenus potest esse infantem in baptismate, uel ter uel semel tingere; quoniam et in tribus mersionibus personarum Trinitas, et in una potest diuinitatis singularitas designari. Ecce quod ex ista  auctoritate licet semel mergere tantum, nobis tamen uidetur quod magis sit usus Ecclesie sequendus. Haimo super Epistolam ad Romanos: In suo sensu abundabat Cyprianus, quoniam semel mergebat in baptismo paruulos; quia quod intelligebat studiose implebat bonis operibus abundando, licet hoc nescius delinqueret. Sed quia bonis operibus abundabat, postea correptus a Deo abundauit altiori sensu, ter illos mergendo.



CAP. u. De susceptione baptismi.

Deinde restat uidere quod quidam sacramentum et rem suscipiunt: alii sacramentum et non rem; alii rem et non sacramentum. Sacramentum et rem sacramenti suscipiunt paruuli ubicunque et a quibuscunque  baptizantur in nomine sancte Trinitatis, in quibus non requiritur propria fides Adulti quoque, si propria fide accedunt, et sacramentum et rem sacramenti habent. In istis proptia fides requiritur, sine qua nullam remissionem consequuntur. Sacramentum et non rem illi qui ficte accedunt, uel sine fide et corde impenitenti. Augustinus: Omnis qui iam sue uoluntatis arbiter est constitutus, cum accedit ad sacramentum fidelium, nisi peniteat ueteris uite, nouam inchoare non potest. Ab hac penitentia cum baptizantur paruuli soli immanes sunt; nondum etiam uti possunt libero arbitrio. Petrus quoque in Actibus apostolorum sic loquitur ad Iudeos, dicens: Agite penitentiam, et baptizetur unusquisque uestrum . Sed supradictis opponitur illud quod dicit Ambrosius super locum illum: Sine penitentia sunt  dona et uocatio Dei . Gratia Dei in baptismo non requirit gemitum uel planctum; et omnia gratis condonat. Sed hoc est dictum de gemitu exteriori; quia, etsi desit penitentia exterior, non minus condonantur omnia. Sed quod Gregorius dicit penitentiam quadraginta dierum indicendam, ad experientiam fit, ut sciatur quo animo querant baptizari, quandoque enim simulatorie querunt baptizari. Item opponitur illud Augustini, ex lib u De unico baptismo: Non impeditur baptismi gratia quominus peccata dimittat omnia, etiamsi odium fraternum in eius cui dimittuntur animo perseuerat. Soluitur hesterna die et quidquid supra commissum est, soluitur etiam quod commissum ipsa hora momentanea  que est ante baptismum et in ipso baptismo. Deinceps autem continuo esse reus incipit non solum consequentium, sed et preteritorum dierum, horarum, momentorum, redeuntibus omnibus que dimissa sunt. Sed hoc non secundum se dixit, cum Dominus in Euangelio dicat: Si non remiseritis hominibus ex corde peccata eorum, nec pater uester remittet uobis peccata uestra . Id quoque Augustinus alibi dicit: Tunc ualere incipit ad salutem baptismus, cum illa fictio ueraci confessione recesserit. Opponitur illud Apostoli: Quicunque in Christo baptizati estis Christum induistis . Sed dicimus in Christo baptizari eos qui in conformitate Christi baptizantur, ut moriantur uetustati peccati, sicut in Christo per mortem uetustas peccati  crucifixa fuit. Augustinus aliter soluit hoc, dicens: Induunt autem homines Christum aliquando usque ad sacramenti perceptionem; aliquando usque ad uite sanctificationem, atque illud primum et bonis et malis potest esse commune. Rem et non sacramentum habent, sicut martyres, et appellatur ipsum martyrium baptismus, quia uicem baptismi complet. Opponitur de hoc quod in Euangelio legitur: Nisi quis renatus fuerit ex aqua et Spiritu sancto, non potest intrare in regnum Dei . Sed consuetudo est Scripture determinare precedentia per sequentia. Dicit enim alibi: Qui perdiderit animam suam propter me inueniet eam . Item: Qui me confessus fuerit coram hominibus, et ego confitebor eum coram Patre meo . De illis qui  fidem Christi habent, sed articulo necessitatis non possunt sacramenta suscipere, queritur utrum saluentur an non. Quod ipsi saluantur auctoritas et ratio uidentur approbare. In Euangelio dicit Dominus Qui crediderit in me, etiamsi mortuus fuerit, uiuet . Et alibi: Sic enim dilexit mundum, ut Filium suum unigenitum daret, ut omnis qui credit in ipsum non pereat, sed habeat uitam eternam . Sed opponitur illud: Nisi quis renatus fuerit ex aqua et Spiritu sancto, non potest introire in regnum Dei. Nisi enim per sequentia determinaretur, illud falsum esset quod martyres sine baptismo saluarentur. Augustinus De unico baptismo, libro quarto, dicit baptismi uicem aliquando complere passionem,  ut in latrone illo cui non baptizato dictum est: Hodie mecum eris in paradiso . Beatus Cyprianus non leue documentum assumpsit: Quod etiam atque etiam considerans, inuenio non solum passiones pro nomine Christi id quod deerat ex baptismo posse supplere, sed etiam fidem conuersionemque cordis, si forte ad celebrandum mysterium baptismatis in angustiis temporum succurri non potest. Neque enim latro ille pro nomine Christi crucifixus est, sed pro facinoribus suis. Neque quia credidit passus est, sed dum patitur credit. Quantum igitur ualet etiam sine uisibili sacramento baptismus, quod ait Apostolus: Corde creditur ad iustitiam; ore autem confessio fit ad salutem , in illo latrone declaratum est. Sed tunc impletur inuisibiliter  mysterium baptismi, cum non contemptus religionis sed articulus necessitatis excludit. Sed dicunt quidam hoc retractasse Augustinum: quod falsum est. Non enim sententiam retractauit, sed exemplum quod de latrone induxerat. Augustinus in libro Retractationum: Cum dicerem uicem baptismi passionem posse habere, non satis idoneum posui exemplum illius latronis; quia utrum non fuerit baptizatus incertum est, magisque baptizatum fuisse credendum est. Ambrosius de ualentiniano: uentrem meum doleo, et prophetico utar exemplo, quia quem regeneraturus eram amisi, ille tamen gratiam quam poposcit non amisit. Istis auctoritatibus patet quod sufficit fides sine sacramento non habentibus tempus, quod et ratio probat. Sicut enim baptismus  sine propria fide ualet paruulis non ualentibus habere fidem, ita fides non ualentibus habere sacramentum debet ualere. Item nullus negabit ante baptismum fidem et caritatem posse haberi; multi enim cum fide et caritate ad baptismum accedunt. Nullus etiam negabit eos tunc posse mori; et si tunc morirentur cum fidem et caritatem habeant, certum est eos non damnari. In caritate enim nullus damnatur. Sed dicunt non posse esse ut aliquis habeat fidem et caritatem et moriatur sine baptismo. Non enim, ut dicunt, permitteret eos mori sine baptismo. Sed, ut mihi uidetur, cum ipsi non sint consiliarii Dei, stultum est et temerarium eos hoc affirmare. Item qui hoc dicunt, scilicet nullum saluari sine baptismo uel martyrio, auctoritates nobis opponunt:  Augustinus De fide ad Petrum: Ex illo tempore quo Saluator dixit: Nisi quis renatus fuerit ex aqua et Spiritu sancto, non potest introire in regnum Dei; absque sacramento baptismi preter eos qui in Ecclesia catholica sine baptismate sanguinem fundunt, nec regnum celorum potest quisquam accipere, nec uitam eternam. Item ex dictis Anselmi episcopi: Catechuminum quamuis in bonis operibus defunctum uitam habere non credimus, excepto duntaxat nisi sacramentum martyrio compleat. Sed hec et similia de contemnentibus dicta sunt. Si quis enim contemnit sacramentum baptismatis, cetera non sufficiunt.



CAP. uI. Utrum paruuli sine baptismo saluentur.

 Queritur de paruulis qui sine baptismate moriuntur, non ex contemptu religionis, sed quia non potest succurri eis necessitate aliqua: utrum saluentur? Ad quod dicitur quod non saluantur, quia non habent fidem, que in adultis, sicut diximus, cum non sit contemptus religionis uicem baptismi supplet. Et quod non saluentur in multis ostendit locis Augustinus. Tamen, ut ipse ait in Enchiridio, mitissima omnium pena erit illis, qui preter peccatum originale nullum insuper addiderunt. Hic queri solet si capta ciuitate aliqua a paganis interficerentur pueri utrum saluarentur, an non, cum pro Christo cuius patres eorum sunt cultores occiderentur? De quo nichil definitum habemus. uidetur tamen quod eius misericordia que paruulos ab Herode occisos  liberauit, et istos non despiceret, si ideo occiderentur; quia in Christum credituri ab illis crederentur. Sed quia non habemus inde auctoritatem, diuino iudicio relinquamus.



CAP. uII. De iustificatione adultorum ante susceptionem baptismi.

De adultis qui cum fide et dilectione corde contrito ad baptismum accedunt, queritur utrum ante baptismum iustificati sint? Quod uidetur illa auctoritas uelle: Peccator quacunque hora ingemuerit uita uiuet . Item: Corde creditur ad iustitiam . Et alibi: Iustus ex fide uiuit . Ex quo cum habet fidem et dilectionem, spiritum habet inhabitantem. Sed scriptum est in libro Sapientie: Spiritus sanctus discipline effugiet fictum;  et non habitabit in corpore subdito peccatis . Unde uidetur quod iam sit mundatus a peccatis. Sed si per fidem et cordis ueram contritionem iam solutus est a peccatis, quid in baptismo ei postea remittitur? uidetur enim quod in baptismo nichil remittitur ei, cum prius sint ei remissa peccata. Ad hoc potest dici quod quamuis iste de quo loquimur iam iustus sit, quia non habet uoluntatem peccandi et de preteritis dolet, tamen nondum iustificatus est, cum adhuc debito peccati teneatur. Cum enim uulnus per confessionem cordis iam ostensum sit medico, restat eius recipere medicinam. Sed quis nesciat sacramenta esse medicamenta? Unde: Qui sanat contritos corde et alligat contritiones eorum . Nec sufficit medico uulnus confiteri, si contemnitur  eius medicamentum. Itaque constat quod pro peccatis suis adhuc debet medicinam sacramenti suscipere. Nondum igitur est a debito peccati solutus, quare nec a peccato plene iustificatus cuius debito adhuc tenetur. Sed post susceptionem sacramenti plene mundatus est; et si moreretur tunc sine dilatione iret in gloriam. Si opponitur quod nullum peccatum impunitum, dicimus quod ipsa contritio cordis, mors quoque ipsa etiam erubescentia quam patitur dum nudus baptizatur, non relinquunt peccatum impunitum. Sed si aliquis fidem habens cum dilectione uelit baptizari et non potest, articulo necessitatis interueniente, credimus eum per ineffabilem Dei misericordiam a predicto solui debito. Quandiu enim potest soluere, tenetur nisi soluat; sed  cum iam non potest, et tamen uult, non imputat ei Deus. Non enim alligauit Deus sacramentis potentiam suam; et quamuis per sacramenta salutemdare decreuerit, potest tamen et dat sine eis salutem.



CAP. uIII. Qui possunt baptizare.

Nunc dicendum est quibus sit concessum uel licitum baptizare. Constat baptisma solis sacerdotibus esse traditum, eiusque ministerium nec ab ipsis diaconibus expleri est licitum absque presbytero uel episcopo, nisi his procul absentibus languoris cogat ultima necessitas, quod laicis fidelibus plerumque permittitur ex dictis Isidori episcopi. Romanus pontifex: Non hominem iudicat qui baptizat, sed Spiritus Dei subministrat gratiam baptismi,  licet paganus sit qui baptizat. De his qui a mulieribus baptizantur queritur utrum rebaptizari debeant? Quidam dicunt quod rebaptizandi sint, pro ista auctoritatate ex concilio Carthaginensi quarto: Mulier baptizare non presumat. Sed non est presumptio quod necessitas cogit. Isidorus quoque dicit: Qui a mulieribus baptizantur, rebaptizandi non sunt. De illis quoque qui ab hereticis baptizantur queritur utrum rebaptizari debeant. Beda: Siue hereticus, siue schismaticus, siue facinorosus quisquam in confessione sancte Trinitatis baptizet, non ualet qui baptizatus est a bonis Catholicis rebaptizari, ne confessio uel inuocatio tanti nominis uideatur annullari. Augustinus ad questionem Orosii: Quamuis unum baptisma sit et hereticorum, eorum scilicet,  qui in nomine Patris et Filii et Spiritus sancti baptizant in Ecclesia, catholica, tamen qui extra Ecclesiam baptizantur non sumunt ad salutem baptismum, sed ad perniciem, habentes formam sacramenti, uirtutem eius abnegantes. Ideo eos Ecclesia non rebaptizat, quia in nomine sancte Trinitatis baptizati sunt, ipsa profecto sacramenti forma. Augustinus in libro De fide ad Petrum: Si in heresi quacunque uel schismate quisquam in nomine Patris, et Filii, et Spiritus sancti baptismi sacramentum accepit, integrum sacramentum accepit; sed salutem que uirtus est sacramenti non habebit, si extra Ecclesiam catholicam ipsum sacramentum habuit. Item Augustinus super Ioannem: Baptismus talis est qualis est ille in cuius potestate datur;  non qualis est per cuius ministerium datur. Idem: Potestas baptismi in nullum transit; sed ministerium transit in bonos et malos. Non exhorreat columba ministerium malorum; sed respiciat Domini uoluntatem. Quid tibi facit malus minister, ubi est bonus Dominus? Neque qui plantat, neque qui rigat est aliquid; sed qui incrementum dat Deus . Si superbus fuerit minister, cum diabolo computatur; sed non contaminatur donum Christi. Quod per illum fluit purum est, quod per illum transit liquidum est. Item: Per lapideum canalem transit aqua ad areolas. In canali lapideo nibil generat; sed hortus plurimos fructus affert. Item nos dicimus: Iustos esse oportet tanti Iudicis ministros. Sint ministri iusti si uoluerint; si autem noluerint esse  iusti qui in cathedra sedent Moysi, securum me fecit magister meus de quo dicit eius Spiritus: Hic est qui baptizat . Iuxta auctoritates predictas indubitanter dicimus quod per quemcunque detur baptismus si ibi seruata forma fuerit sacramenti, id est in nomine sancte Trinitatis traditur; non sunt rebaptizandi, quia sacramentum baptismatis habent, rem uero sacramenti non habent si errori eorum consentiunt. Et ideo cum ad Ecclesiam ueniunt instruuntur de fide, et per manus impositionem accipiunt Spiritum sanctum. Manus impositio aliquando unctione chrismatis fit, aliquando sine chrismate oratione dicta super hominem. De illis qui ab hereticis baptizantur nescientes eos  hereticos esse, et in nullo eorum errori consentientes, potest dici quod sacramentum et rem sacramenti suscipiunt; et tamen cum ad Ecclesiam ueniunt, manus superimponitur eis, ut ostendatur error detestari. Illi uero qui ab hereticis baptizantur et non in nomine Trinitatis, cum ad Ecclesiam ueniunt rebaptizari debent; nec dicitur iteratio, quia prius baptisma Christi non susceperant. Cyprianus tamen et quidam alii dicunt hereticos non posse baptismum Christi tradere; et eos qui apud hereticos baptizantur rebaptizandos esse. Cyprianus: Opportet sanctificari aquam prius a sacerdote, ut possint baptismo suo peccata abluere. Quomodo autem aquam sanctificare potest, qui ipse immundus est, et apud quem Spiritus sanctus non est,  cum Dominus dicat in libro Numeri: Quecunque tetigerit immundus immunda erunt . Quis autem potest dare quod ipse non habet? aut quomodo potest spiritualia agere, qui ipse amiserit Spiritum sanctum? Et idcirco baptizandus est et innouandus. Sed Cyprianus et alii hoc dixerunt de hereticis extra formam Ecclesie baptizantibus, qui uere non tradunt baptismum Christi; uel ex ignorantia hoc dixerunt, quod uidetur uelle Augustinus De unico baptismo ita dicens: Martyrem gloriosissimum Cyprianum, qui apud hereticos uel schismaticos datam Christi baptismum nolebat cognoscere, dum eos nimium detestaretur, tanta eius merita usque ad triumphum martyrii consecuta sunt, ut et caritatis qua excellebat luce obumbratio illa fugaretur;  et ut si quid habebat purgandum passionis falce ultima tolleretur. Nec nos  ideo Cypriano meliores sumus; sicut nec Petro, quia gentes iudaizare non cogimus.



CAP. IX. Utrum sit baptismus cum uerba corrupte proferuntur.

Queritur, si quis corrupte profert uerba illa, utrum baptismus sit an non? Zacarias papa Bonifacio: Retulerunt mihi nuntii tui quod fuerit sacerdos in eadem prouincia qui latinam linguam penitus ignorabat, et dum baptizaret nesciens Latine loqui, infringens linguam diceret: Baptizo te in nomine Patria, et Filia, et Spiritus sancta; et quod propter hoc considera ti rebaptizare. Sed si ille qui baptizauit,  non errorem introducens aut heresim, sed pro sola ignorantia Latine locutionis infringendo linguam quod supra fati sumus baptizatis dixisset, non possumus consentire ut denuo baptizentur. Solet queri de illo qui pro ludo uel mimice, commemoratione tamen Trinitatis immergitur, si rebaptizandus sit. Augustinus inde nichil definit, sic tamen loquens: Si totum ludicre, mimice, ioculatorie agitur, utrum approbandus esset baptismus qui sic daretur, diuinum oraculum implorandum esse censerem. Sed non uidetur sapientibus quod debeat baptismus dici ubi non est intentio baptizandi; sicut et mulieres quando in balneum immergunt pueros, inuocant nomen Trinitatis; sed quia baptizare  non intendunt non est baptismus. In omni enim sacramento ista duo necessaria sunt, ut forma sacramenti seruetur et intentio illud celebrandi habeatur.



CAP. X. De materia baptismi.

Quare in aqua tantum baptismus fiat, Haimo super Epistolam ad Romanos: Querit aliquis quare in aqua solummodo et non aliquando in uino baptismus consecretur. Cui respondit beatus Ambrosius idcirco uniformiter id fieri in aqua, ut intelligatur quod sicut aqua sordes corporis aut uestis abluit, ita baptismus maculas anime sordesque uitiorum emundando abstergit. Augustinus reddit hanc causam ut nullum inopia excusaret, quod posset si uino uel oleo fieret; et ut communis ordo baptizandi materia  esset apud omnes. uel ideo in aqua; quia de Christi latere aqua manauit. Si de aliquo dubitatur utrum baptizatus sit, baptizari debet. Non enim, ut dicunt sancti, iudicatur iteratum quod nescitur factum. Sed queritur an secundo conferat ei baptismus remissionem? Quod non est concedendum; quia si illud fieret, sepe baptizandum esset. Si a marre causa necessitatis baptizatur filius, utrum a uiro debet separari, Deusdedit Romanus pontifex dicit separandam esse. Aliorum decreta negant: quibus magis credimus. Ut enim Christus in Euangelio dicit, sola causa fornicationis uxor dimitti debet .



CAP. XI. De responsione patrinorum.

De responsione patrinorum queritur in cuius  persona fiat. Cum enim querat sacerdos: uis baptizari, et patrinus respondeat: uolo; certum est quod non in sua persona respondet. Item cum querit: Credis in Deum, et patrinus respondeat: Credo; si in persona pueri responderet non uidetur uerum cum puer nondum credat. Si autem dicatur sub tali sensu: Credo, id est crediturus est; temeraria uidetur responsio cum non sit inde certus. Augustinus dicit quod sacramentum fidei appellatur fides: et sub tali sensu uerum est quod puer credit, id est sacramentum fidei suscipit. Augustinus ad Bonifacium episcopum: Itaque paruulum, etsi nondum fides illa que in credentium uoluntate consistit, iam tamen fidei sacramentum fidelem facit. Nam sicut credere respondetur, ita etiam fideles uocantur,  non rem ipsam mente annuendo, sed ipsius rei sacramentum percipiendo.

Cum homo in baptismo liberetur ab omni peccato, solet queri cur non et a pena peccati. Isidorus de summo bono: Si a pena presenti homines liberarentur per baptismum, ipsum putarent baptismi pretium, non illud eternum. Ergo soluto reatu peccati, manet quidam temporalis pena, ut illa uita frequentius queratur que erit a penis omnibus aliena.



CAP. XII. Utrum quis in utero matris baptizari possit.

Queri solet utrum aliquis baptizari possit cum adhuc in utero matris sit. Isidorus: Qui in maternis  uteris sunt, ideo baptizari cum matre non possunt; quia qui natus adhuc secundum Adam non est, secundum Christum nasci non potest. Neque dici enim regeneratio in eum potest, in quem generatio non precessit. Augustinus ad Dardanum.: Nec renasci quisquam potest antequam natus sit. Sed opponitur de Ioanne et de Ieremia, qui ab utero sanctificati sunt. Legitur enim de Ioanne in Euangelio Luce. Et Spiritu sancto replebitur adhuc ex utero matris sue . Item: Exsultauit infans in utero . Sed quomodo plenus Spiritu sancto nisi a peccato mundatus esset? Et ita uidetur quod prius renatus quam natus; et prius secundum Christum natus quam secundum Adam nasceretur. Augustinus in Libro ad Dardanum: Si usque adeo in illo puero acceleratus est usus uoluntatis et rationis ut intra uiscera  materna iam posset agnoscere et credere, quod in aliis paruulis ut possint etas exspectatur; in miraculis est habendum diuine potentie, non ad humane trahendum exemplum nature. Nam quando uoluit Deus etiam iumentum locutum est. In eodem dicitur de Ieremia: Priusquam exires de uulua, sanctificaui te . Tamen illa sanctificatio qua efficimur templum Dei, non est nisi renatorum. Nisi quis renatus fuerit denuo, non potest introire in regnum celorum . Non enim renascitur homo nisi prius nascatur. Unde illa sanctificatio Ieremie potest secundum predestinationem non inconuenienter intelligi, sicut filios appellat Euangelium nondum regeneratos. Ecce quod Augustinus  dubitanter loquitur inde; et nichil inde asserit. Potuit enim esse ut ab utero a peccato originali mundarentur; sed non est de hoc in aliis regula trahenda quod in istis per miraculum est factum. Et hoc uerisimilius est. uel licet non sint mundati ab utero a peccato originali: tamen sanctificati, quia iudicium sanctificationis scilicet quod predestinati essent in eis ab utero apparuit. Dicit enim Augustinus in eodem libro: Non est dictum: Credidit infans in utero, sed exsultauit. Nec ipsa Elizabeth dixit: Exsultauit in fide; sed exsultauit in generatione. Et potuit ista significatio esse rei tante a maioribus cognoscende non a paruulo cognite.



CAP. XIII. De catechismo et exorcismo.

De illis que precedunt baptismum uidendum quid  conferant ut exorcismus et catechismus. Exorcizare est adiurare, ut exi ab eo, spiritus immunde; et catechizare est instruere, ut de symbolo et aliis rudimentis fidei. Symbolum dicitur signum uel collatio: signum, quia eo fideles ab infidelibus discernuntur; collatio, quia in eo apostoli omnem fidei integritatem contulerunt. Discessuri enim ab inuicem symbolum, id est totius fidei collationem ediderunt. Ista que precedunt baptismum non conferunt remissionem. Ad quid ergo ualent? Minuunt diaboli potestatem, ut de aliquo etiam uidemus quod signo crucis minus potest in eum diabolus. Quidam tamen uolunt ut extunc incipiat remissio, quod non uidetur esse uerum.



TRACTATUS SEXTUS. DE SACRAMENTIS CONFIRMATIONIS, EUCHARISTIAE ET EXTREMAE UNCTIONIS.



CAPITULA.

CAP. I. De sacramento confirmationis.---CAP. II. De sacramento altaris.---CAP. III. Quod tria sunt in sacramento altaris.---CAP. Iu. De forma huius sacramenti.---CAP. u. De errore quorumdam circa sacramentum Eucaristie.---CAP. uI. Quare in duabus fiat speciebus.---CAP. uII. De duplici sumptione.---CAP. uIII. De apparenti fractione.---CAP. IX. Quid partes significent.---CAP. X. De penitentia.---CAP. XI. Quando saluatur homo a peccato.---CAP. XII. Quid sit penitentia.---CAP. XIII. Utrum peccata redeant.---CAP. XIu. De duabus clauibus.---CAP. Xu. De sacramento olei seu unctionis extreme.



CAP. I. De sacramento confirmationis.


Nunc de sacramento confirmationis uidendum est. Dicunt auctores quod hoc sacramentum a summis sacerdotibus tantum dari debet. Sicut in tempore apostolorum ab eis solummodo datum fuit; et si ab alio traderetur, irritum haberetur. Ex quo enim quodlibet sacramentum contra institutionem celebratur, irritum deputatur. Eusebius papa: Manus impositionis sacramentum magna ueneratione tenendum est: quod ab aliis perfici non potest nisi a summis sacerdotibus. Nec tempore apostolorum ab aliis quam ab ipsis apostolis legitur esse factum, nec  ab aliis quam qui eorum locum tenent, unquam perfici potest aut fieri debet. Nam, si aliter presumptum fuerit, irritum et uacuum habebitur; nec intra ecclesiastica reputabitur sacramenta.

Queritur que sit efficacia huius sacramenti, scilicet cum in baptismo plene sit aliquis mundatus; quid conferat ei istud sacramentum? Ad quod dicitur quod in baptismo datur Spiritus ad remissionem; hic datur ad robur. Rabanus: Nouissime a summo sacerdote per impositionem manus Paracletus traditur baptizato, ut roboretur per Spiritum sanctum ad predicandum aliis quod ipse in baptismo est consecutus.  Hoc sacramentum, dicit Melciades papa, maiori ueneratione tenendum est quam ipsum baptisma, quia maioribus, id est summis pontificibus est commissum. Non enim maius dicitur quod maiorem efficaciam habeat, cum paruuli possint saluari sine isto. De adultis dicunt sancti, quod nec sine isto possunt saluari, si ex contemptu uel negligentia dimittitur.



CAP. II. De sacramento altaris.

Post sacramentum baptismi sequitur sacramentum altaris. Per baptismum abluimur a uitiis; per sacramentum altaris reficimur. Et hec sunt duo principalia sacramenta quibus et a malis homo liberatur, et bonis impletur. Et quia non possunt refici corda nisi prius munda fuerint, precedit baptismus,  sequitur communicatio altaris, que est sacramentum sacramentorum. Unde per excellentiam dicitur` eucaristia, id est bona gratia. In hoc enim sacramento non solum gratia, sed ille a quo est omnis gratia sumitur. Huius sacramenti figura in ueteri Testamento precessit, scilicet manna, quod populo Iudeorum in deserto fuit datum. Et sicut manna non fuit datum nisi post transitum maris Rubri, ubi Aegyptiis submersis liberabantur Hebrei, ita et baptizatis tantum tradi debet hoc spirituale manna Dominici corporis. Et sicut illi pane illo corporali peruenerunt ad terram promissionis, ita et nos per desertum huius seculi peragrantes ad terram uiuentium hoc celesti pane perducimur. Unde et uiaticum appellatur. De hoc pane dicit propheta: Parasti  in conspectu meo mensam aduersus eos qui tribulant me , Huius etiam figura sacramenti precessit in pane et uino a Melchisedech oblatis. Unde Ambrosius: intellige anteriora esse mysteria Christianorum quam Iudeorum. Hoc sacramentum Dominus noster iehsu Christus in cena discipulis tradidit, ubi institutio huius sacramenti primum facta fuit. Causa institutionis, ut esset remedium contra rediuiua peccata. Si enim nobis necessaria fuit illa manifesta presentia Iesu Christi qua cum hominibus conuersatus fuit, ut in ea posset flagellari, mori pro nostra redemptione; ita necessaria est in tota ista presenti uita eius presentia, eo modo quo posset panis uiuus qui de celo descendit manducari. Unde ipse dicit: Nisi manducaueritis  carnem meam et biberitis meum sanguinem, non habebitis uitam in uobis . Itaque qui ex nimia dilectione se exhibuit qui posset lancea uulnerari, ut nos suo sanguine mundaret: et modo usque ad finem seculi talem se exhibet qui possit in sacramento manducari, ut eius participatione membra sua uniantur capiti, et a peccatis liberentur quotidianis. Quod autem dicimus talem ac talem, humanum dicimus propter infirmitatem. Cum enim idem corpus quod in cruce pependit, in sepulcro iacuit, indubitanter fateamur esse in altari; et tantum hic quantum et ibi fuit, et modo est ad dexteram Patris, non est dubium ipsum corpus Christi in altari sua non carere forma, sed  ibi uisibiliter; in altari inuisibiliter latens sub forma aliena.



CAP. III. Quod tria sint in sacramento altaris.

Nunc uidendum est in hoc sacramento, quid sacramentum, quid res sacramenti. Tria hic considerare oportet: unum quod est sacramentum tantum, alterum quod est sacramentum et res sacramenti, tertium quod est res tantum. Sacramentum et non res, sunt species uisibiles, id est panis et uini; et ea que ibi uisibiliter celebrantur, ut fractio, depositio, eleuatio. Sacramentum enim est sacre rei signum. Signum autem est quod preter speciem quam ingerit facit aliquid in mentem uenire. Hec autem uisibilia faciunt in mentem uenire mortem, uel sepulturam uel ad celos ascensionem; et totum  ordinem rei cuius sacramenta sunt. In hoc etiam species panis et uini dicuntur sacramenta corporis et sanguinis Dominici; quia sicut pane et uino pre omnibus aliis cibis siue potibus corpus reficitur, ita illo uero cibo ueroque potu anima ad ueram uitam nutritur. Cum Ecclesia quoque sepissime in sacra Scriptura dicatur corpus Christi, et huius corporis panis et uinum sacramenta esse leguntur; quia sicut panis ex multis granis efficitur unus, uinum ex multis racemis in uinum confluit; ita ex plurimis membris Ecclesia, que est corpus Christi, adunatur. Sacramentum et res, ipsum corpus Christi et sanguis: res quantum ad illas species quibus significatur. Hec res iterum sacramentum est alterius,  scilicet unitatis capitis et membrorum quam efficit fides corporis et sanguinis Domini; et ista res sacramenti uirtus appellatur. Dicitur etiam spiritualis caro Christi. Hieronymus in Epistolam ad Ephesios: Dupliciter intelligitur caro Christi, uel spiritualis illa atque diuina, de qua ipse dicit: Caro mea uere est cibus , uel caro que crucifixa est et sepulta. De hac spirituali carne dicit iehsu: Qui manducat carnem meam, in me manet et ego in eo . Istam carnem manducat, qui per fidem Christo connectitur et conformatur. Augustinus: Nulli aliquatenus ambigendum, unumquemque fidelium corporis et sanguinis Dominici tunc esse participem, quando in baptismate Christi membrum efficitur; nec alienari ab illius panis calicisque  consortio, et si antequam illum panem comedat de hoc seculo migrauerit, in unitate corporis Christi constitutus est, sacramenti quoque illius participatione non priuatur, quando in se hoc quod illud sacramentum signat inuenitur. Itaque tria in hoc sacramento consideranda sunt: species uisibiles, que sacramentum sunt et non res, et uerum corpus Christi quod sub specie est panis et uini, tertium ipsa efficacia sacramenti, que spiritualis caro Christi et uirtus sacramenti appellantur, ut diximus.



CAP. Iu. De forma sacramenti eucaristie.

Forma huius sacramenti est commemoratio illorum uerborum que in cena Christus dixit, quando discipulis corpus et sanguinem dedit, dicens: Accipite,  hoc est corpus meum , etc. Et sicut tunc panem illum et calicem in uerum corpus et in uerum sanguinem uerbo suo commutauit, ita indubitanter credimus uerba illa a sacerdote eo ordine et ea intentione dicta panem et uinum in uerum corpus Christi et in uerum sanguinem commutare. Hec autem tria ad istud sacramentum necessaria sunt. Ordo, actio, intentio. Ordo, ut sit sacerdos; actio, ut uerba illa proferat; intentio, ut proferat ad istud. Quandoque enim aliquis sacerdos profert uerba illa ut alium doceat quomodo hoc facturus sit; sed non habent tunc illam efficaciam, quia non ad hoc dicuntur. Quamuis autem substantia panis in corpus Christi conuertatur, non tamen corpus Christi augmentatur inde. Si quis querat quomodo fieri possit  ut substantia panis in aliam substantiam transeat, uidelicet in corpus quod in sepulcro iacuit, quod in celum ad dexteram Patris ascendit, et quomodo non augmentetur illud in quod transit, eius uoluntati et potentie ascribatur qui idem corpus de uirgine et sine uiri semine prodire fecit. Ambrosius: Preter nature ordinem uirgo generauit; et hoc quod conficimus corpus ex uirgine est. Idem: Quid hic queris nature ordinem in Christi corpore, cum preter naturam sit ipse Domini partus ex uirgine? Et, quamuis non sit post consecrationem panis, neque uinum quod prius erat panis et uinum; species tamen remanet, sapor etiam remanet. uidetur namque panis, uidetur uinum. Habet etiam eumdem saporem quem prius, cum tamen non sit panis materialis  neque uinum materiale; sed uera caro Christi, uerus sanguis Christi. Quod fit tribus de causis ut scilicet fides comprobetur, quia de his que non uidentur est fides; ne etiam sumere abhorreamus, et ne ab infidelibus irrideremur si nos sanguinem sumere uiderent. Queritur in quo sit illa species et sapor ille. Non enim possumus dicere quod sint in substantia panis et uini cum non sit ibi substantia panis et uini, sed uerum corpus Christi, nec audemus dicere quod insint corpori Christi. Non enim habet corpus Christi rotundam figuram in se, sed qualem in iudicio uisuri sumus. Sed cui creare de nichilo et formatum et formam fuit facile, mutare formatum et conseruare formam non erit difficile;  et ut preter substantiam subsistat efficere. Itaque ad mysterii ritum, ad gustus suffragium, remanent ista subsistentia ad corpus Domini quodammodo obtegendum, quod in forma et in natura sua sub illis uere persistit.



CAP. u. De errore quorumdam circa sacramentum Eucaristie.

Contra prefatam ueritatem et olim et nunc quidam dicere presumpserunt. Et quia clarius fit lumen comparatione tenebrarum, illorum errorem non silentio preterire nobis uisum est. Occasione illorum uerborum que Christus dixit: Non hoc corpus  quod uidetis manducaturi estis, et bibituri illum  sanguinem quem fusuri sunt qui me crucifigent; sed sacramentum aliquod uobis commendaui; quidam ausi sunt dicere in altari non esse ueritatem corporis Christi, sed solum sacramentum et non rem ipsam. Et ut dicunt, appellatur corpus Christi sicut dictum est in Apostolo: Petra autem erat Christus , non re, sed significatione. Sed ipsa ueritas satis ostendit quid a nobis credendum sit, dicens: Accipite, hoc est corpus meum . Item Ambrosius in libro De sacramentis: Antequam consecretur panis est; ubi autem uerba Christi accesserint corpus Christi est, et ante uerba Christi calix est uini et aque; ubi autem uerba Christi operata fuerint, sanguis efficitur. Idem: Sermo Christi qui potuit ex nichilo facere quod non erat, non potest ea  que sunt, mutare in id quod non erant? Item Eusebius Emisenus: Inuisibilis sacerdos uisibiles creaturas in substantiam corporis et sanguinis sui uerbo suo secreta potestate commutat. Gregorius in Dialogi libro quarto: Est quidem etiam in peccatoribus et indigne sumentibus uera Christi caro, uerusque sanguis Christi; sed essentia non salubri efficientia. Si etiam non esset alia auctoritas, sufficeret quod uniuersalis hoc tenet Ecclesia, cui semper adest Christus ut ait: uobiscum sum usque ad consummationem seculi . In uita etiam sancti Basilii legitur quod eo agente diuina mysteria Hebreus quidam se Christianis commiscuit, muneris mysterium explorare uolens, uiditque infantem in  manus Basilii; et communicantibus aliis, uenit ipse, dataque est illi hostia uere caro facta. Unde credens ad mirabile Christianorum mysterium in crastino baptizatus est a Basilio. Illud quod eos in illum errorem inducit, in pluribus locis sancti exponunt quomodo intelligendum sit: Non hoc corpus quod uidetis manducaturi estis; id est non in hac specie cernentes sicut putatis, sed in sacramento. Alii uolunt dicere quod uerum corpus Christi sit in altari; sed negant panem in ipsum commutari. Dicunt namque panis substantiam adnichilari et non in aliud transire; et ea substantia adnichilata sub illa specie remanente, corpus Christi esse. Quos supradicte auctoritates confutant.



CAP. uI. Quare in duabus sumatur speciebus.

 Nunc dicendum uidetur quod licet in duabus sumatur speciebus; tamen in utraque integer Christus sumitur. Non enim corpus sine sanguine uel sanguis sine corpore esse potest; sed ideo in duabus speciebus sumitur ut significetur huius sacramenti effectus duplex. ualet enim, ut ait Ambrosius, ad tuitionem corporis et anime; et quod sumitur in pane ualet ad utrumque, et similiter quod in uino sumitur, quia et in pane totum et integrum, et in uino similiter totum et integrum sumitur. Sed si in pane tantum sumeretur, alterum tantum significaretur, scilicet quod ad tuitionem corporis ualet; et iterum si in uino tantum sumeretur  tamen hoc solum significaretur quod pro salute anime sumeretur. In sanguine enim anima significatur. Itaque in duabus sumitur speciebus, quia redemptio est corporis et anime. Animam enim a peccatis liberat, et corpus resurrectioni future preparat. Unde etiam in ueteri Testamento legitur quod postem utrumque sanguine agni liuierint Hebrei, quia in Aegypto liberati sunt ab angelo exterminatore . Per utrumque postem anima et corpus significantur. Gregorius: Quid namque sanguis agni sit iam non audiendo, sed bibendo didicistis; qui sanguis super utrumque postem ponitur quando non solum ore corporis, sed etiam ore cordis hauritur. Integer Christus sumitur in utraque specie; scilicet  illa persona in qua sunt ille nature, diuinitas, caro et anima; et tamen in solum corpus Christi transit ille panis materialis, sicut integer Christus in cruce et tamen sola caro uulnerata fuit. Item notandum est quod non duplex sumptio debet dici quamuis in duabus sumatur speciebus; quoniam unum sacramentum est et una benedictione consecratum. Unde non bis sed semel tantum communionem dicitur accipere qui in illis duabus sumit speciebus, nec debet dici iteratio huius sacramenti nisi secundum eamdem speciem.



CAP. uII. De duplici sumptione: bonorum et malorum.

Post supradicta uidendum est quod et boni et mali sacramentum corporis et sanguinis Domini sumunt;  rem uero sacramenti boni tantum accipiunt. Sacramentum in hoc loco ipsum corpus et ipsum sanguinem Domini appellamus; rem uero sacramenti ipsam efficaciam sacramenti; quam, ut superius diximus, Hieronymus uocat spiritualem carnem Christi. Idem namque Iudas accepit cum Petro. Idem dico quantum ad essentiam, scilicet uerum corpus Christi; sed non idem quantum ad efficientiam. Petrus enim ad uitam, Iudas ad damnationem. Augustinus: Sacramentum aliquibus ad uitam, aliquibus ad exitium; res uero sacramenti omni homini ad uitam, nulli ad exitium. Item: Ad quid paras dentem et uentrem? crede et manducasti. Itaque uirtutem sacramenti habent qui corde credunt  siue sacramentum suscipiant, siue non. Sed qui sine fide operante per dilectionem accedunt, et si in sacramento uerum corpus Christi accipiant, rem tamen sacramenti non habent. Qui nisi pollutum ducerent sanguinem testamenti, considerarent horrendum esse incidere in manus Dei uiuentis . Qui enim indigne manducat et bibit, iudicium sibi manducat et bibit . Indignus est ille qui in crimine est. Indignus etiam est qui irreuerenter tractat. Eadem tamen patientia et istos tolerat Deus, qua ipse tolerauit Iudeos irridentes, et conspuentes, et crucifigentes. Itaque sicut dupliciter intelligitur caro Christi, sicut diximus, ita et sumptio corporis et sanguinis Domini duplex esse dicitur, scilicet sacramentalis et spiritualis. Sacramentalis  sine spirituali non prodest. Spiritualis que fide percipitur et sine sacramentali  sufficit. De hoc sacramento ita loquitur Augustinus in libro Sententiarum Prosperi: Hoc est quod omnibus modis approbare contendimus sacrificium Ecclesie duobus constare, duobus confici: uisibili elementorum specie et inuisibili Domini nostri Iesu Christi carne et sanguine; sacramento et re sacramenti, id est corpore Christi, sicut Christi persona constat et conficitur Deo et homine, cum ipse Christus uerus sit Deus et uerus homo; quia omnis res illarum rerum naturam et ueritatem in.se continet ex quibus conficitur. Est igitur sacramentum et res sacramenti idem corpus Christi. Item caro eius quam forma  panis opertam in sacramento accipimus, et sanguis eius quem sub uini specie ac sapore potamus; caro uidelicet carnis et sanguis sacramentum sanguinis, carne et sanguine utroque inuisibili, intelligibili spirituali intelligitur; significatur corpus Christi uisibile et palpabile, plenum gratia et diuina maiestate.

Quomodo sit intelligendum quod dicit Augustinus, caro sacramentum carnis; uidendum est et sciendum quod illa uisibilis species appellatur caro ea consuetudine Scripture qua solent sacramenta earum rerum nomina sortiri quarum sunt sacramenta. Inuisibilis et intelligibilis dicitur caro; quia secundum illam speciem non uidetur caro, sed intelligitur; et est sacramentum carnis uisibilis, palpabilis,  que ad dexteram Patris est; et est sensus: Caro Christi secundum illam speciem in qua non uidetur caro, sed panis, est sacramentum sui ipsius, secundum uisibilem speciem que in dextera Patris potest conspici.



CAP. uIII. De fractione apparenti.

Queritur de fractione illa que ibi uidetur, cuius sit, uel in qua re sit. Cum enim non sit ibi aliud quam corpus Christi quantum ad substantiam, si in aliqua re est illa fractio in corpore illo erit; sed ex alia parte non audemus dicere quod corruptibile sit corpus Christi quia immortale, impassibile. In hoc etiam reprehendit Christus carnalem discipulorum sensum qui putabant sicut aliam carnem in  partes diuidendam. Quidam dicunt: Non est ibi fractio, sed uidetur tantum et non est. Quibus opponitur quod si illud est, fallitur sensus noster cum dicat Ambrosius: Nihil falsum putandum esse in sacrificio ueritatis, uel sicut in magorum prestigiis, ubi delusione quadam falluntur oculi ut uideatur esse quod non est omnino. Sed dicunt: non fallit nos uisus nec fallitur. Quod esset si crederetur sic frangi ut uidetur. Nec illusio est quod ad utilitatem et non ad deceptionem fit, sicut nec illud quod Christus ostendit se duobus discipulis in forma peregrini. Alii dicunt quod sicut species, panis est ibi et non est alicuius rei que ibi sit, sed panis qui fuit, et non est; ita fractio est ibi, sed non est alicuius rei que ibi sit, sed fractio panis cum tamen ibi non sit  panis. Et hoc uidetur uelle Apostolus dicens: Panis quem frangimus nonne participatio corporis Domini est?  Quia est indubitanter credendum quod in unaquaque illarum partium, totum et integrum corpus Christi est. Augustinus: Quando Christus manducatur, ita manducatur ne occidatur ut manducetur; nec quando manducatur de illo partes facimus. Et quidem in sacramento sic fit. Item: Norunt fideles quemadmodum manducent carnem Christi, unusquisque partem suam accipit; per partes manducatur et manet integer; totus in celo, totus in corde tuo. Ecce iuxta sacre Scripture auctoritates integrum et incorruptum manens in se corpus Christi manducatur et corpus Christi diuiditur in sacramento. Magnum est et inscrutabile istud  mysterium: credere iubemur, sed discutere prohibemur. Augustinus in libro Sententiarum Prosperi. Cum igitur frangitur hostia, dum sanguis de calice in ora fidelium funditur, qui aliud quam Domini corporis in cruce immolatio eiusque sanguinis de latere effusio designatur?



CAP. IX. Quid significent partes.

Sergius papa: Triforme est corpus Domini. Pars oblata in calicem missa, corpus Christi quod iam surrexit monstrat, pars comesta ambulantem adhuc super terram; pars in altari usque ad finem misse remanens, corpus iacens in sepulcro; quia usque ad finem seculi corpora sanctorum in sepulcris erunt. Quia uero morte Domini liberati sumus, huius rei nos esse memores in edendo carnem et potando  sanguinem  significatur. Per aquam que in calicem ponitur populus significatur; que idcirco cum uino offertur, ut populus passione Christi redemptus intelligatur.

Solet queri si obliuione uel negligentia aliqua non apponeretur aqua, utrum irritum fieret sacrificium. Sed quia de auctoritate nichil inde habemus, de nostro sensu nichil asserere de his audemus. Hoc tamen dicere possumus quod huiusmodi grauiter puniendus esset.

Quod intincta non debeat dari eucaristia, ex decretis Iulii pape habetur; quia, ut dicit, soli Iude panem intinctum Christus dedit. Sed, ut Augustinus super Ioannem dicit, non tunc Iudas corpus Christi accepit, sed solum panem; prius uero acceperat  cum discipulis.

Breuiter de hoc sacramento quedam exsecuti sumus; inde tamen auctores multum obscure et ut uidetur secundum uerba contrarie loquuntur, quorum aliquas auctoritates ponamus. Augustinus: Donec seculum finitur, sursum est Dominus; sed tamen hic etiam nobiscum est ueritas Domini. Corpus enim Domini in quo surrexit uno loco esse oportet; ueritas autem eius ubique diffusa est. Quod ita intelligendum est. Corpus Domini uno loco esse oportet secundum uisibilem formam, id est in ea forma in qua uideri potest; ueritas ubique diffusa est, id est, diuinitas uel ipsum corpus ubique celebratur. Potest enim referri quod dicitur eius, uel ad  Christum uel ad corpus ipsum. Ideo diximus, ubique celebratur, quia non est dicendum ubique esse corpus Christi: quod est solius diuinitatis. Augustinus: Una persona Deus et homo; ubique per id quod Deus est, in celo per id quod Deus et homo est.

Eodem modo et illud exponitur: Pauperes semper habebitis uobiscum; me autem non semper habebitis . Quod exponunt sancti secundum eam presentiam que conuersatus fuerat prius cum illis manducans, bibens et cetera faciens. Item Augustinus loquens alibi de corpore Domini ponit hec uerba: ipsum et non ipsum. Quod sic intelligendum est: ipsum essentia non ipsum uisibili forma. Hieronymus in Isaiam: Comedunt cibos impietatis  dum non sunt sancti corpore et spiritu; nec comedunt carnem Iesu, nec bibunt sanguinem eius. Augustinus De ciuitate Dei: Non sunt dicendi manducare corpus Christi, qui non in membris computantur Christi. Denique ipse dicit: Qui manducat carnem meam, et bibit meum sanguinem, in me manet et ego in eo . Quod intelligendum est de illa spirituali et diuina, de qua supra locuti sumus. De iis qui sunt extra Ecclesiam ut excommunicati et manifesti heretici, queritur utrum conficiant corpus Christi. Quibusdam uidetur quod quamuis sit eis ad damnationem tamen conficiant; quia ordinationem non amiserunt in qua datur potestas illud conficiendi. Aliis uidetur quod nec exeommunicati nec manifesti heretici conficiunt. Nullus enim in ipsa consecratione  dicit offero, sed offerimus ex persona totius Ecclesie. Cum autem alia sacramenta extra Ecclesiam possint fieri, hec nunquam extra, et istis magis uidetur assentiendum.



CAP. X. De penitentia.

Sacramentum penitentie redeuntibus ad Deum semper est necessarium, Est enim penitentia secunda tabula post naufragium; quia post baptismum, si quis uestem innocentie peccando amittit, per penitentiam recuperare poterit. A penitentia incepit predicatio Ioannis. Dicit namque: Agite penitentiam, appropinquabit regnum celorum . Quod dixerat preco, illud docuit postea ipse Christus in principio sue predicationis, dicens:  Agite penitentiam, appropinquabit regnum celorum. Et merito illud premisit ut istud sequeretur; quia ut ad regnum celorum perueniatur in adultis, penitentiam preire oportet. Penitentia incipit a timore qui est initium sapientie . Timore enim gehennalis pene ad penitentiam homo compellitur.

In penitentia consideranda sunt hec tria: compunctio, confessio, satisfactio. Compunctio est in contritione cordis: que nascitur ex recordatione preteritorum malorum et ex timore iudicii futuri. Confessio est proprii actus cum sui accusatione exsecratio. Unde illud: Iustus in principio sermonis accusator est sui . Satisfactio post confessionem fit per ieiunia, orationes, et cetera bona  opera. Compunctio precipitur in propheta ubi ait: Scindite corda uestra et non uestimenta uestra . Confessio in Epistola Iacobi precipitur cum dicit: Confitemini alterutrum peccata uestra . Satisfactio ubi ait Ioannes: Facite fructus dignos penitentie . In his qui habent tempus hec tria sunt necessaria, nec sufficit unum sine aliis. Non enim sufficit corde confiteri nisi ore confiteatur qui tempus habet, nisi etiam fructus penitentie faciat.

Opponitur de hoc quod maximus episcopus dicit: Inuenio, inquit, quod Petrus fleuerit, non inuenio quid dixerit: lacrymas eius lego, satisfactionem non lego; lauat enim lacryma delictum, quod uoce pudor est confiteri. Quod ita exponi potest, quod uoce  manifesta pudor est confiteri; occulte sacerdoti confiteri quandoque sufficit. uel potest dici quod ista institutio in Nouo Testamento nondum facta erat, quando scilicet Petrus penitentiam de peccato egit; et ideo sine confessione oris potuit ueniam consequi.



CAP. XI. Quando soluatur homo a peccato.

Solet queri utrum soluatur homo a peccato, ut primum habet ueram cordis contritionem. Quod uidetur illa auctoritas uelle. Dixi: Confitebor aduersum me iniustitiam meam Domino; et tu remisisti impietatem peccati mei . Item: Peccator quacunque hora ingemuerit, saluus erit . Sed si per contritionem cordis solutus est a peccato, in confessione oris non soluitur; ad quid ergo confessio  oris est utilis? Et si ante confessionem oris solutus est a peccato. Sed si per contritionem cordis solutus est a peccato: a quo soluit eum sacerdos? Dicunt quidam quod illud quod sacerdos dicitur soluere, non est aliud quam solutum ostendere: similiter dicitur ligare, id est ligatum ostendere. Et hoc uidetur probari istis auctoritatibus. Ait Dominus in propheta: Ego solus deleo iniquitates et peccata populi . Item Ambrosius: Ille solus dimittit peccata populi qui solus pro peccatis nostris mortuus est. Item Hieronymus super Mattheum: Quodcunque ligaueris super terram, erit ligatum et in celis , etc. Hunc locum quidam non intelligentes aliquid sibi sumunt de supercilio Phariseorum,  ut damnare innoxios uel soluere se putent noxios, cum apud Deum non sententia sacerdotum, sed reorum uita queratur. Unde in Leuitico ostendere se sacerdotibus iubentur leprosi ; quos illi non faciunt leprosos, sed discernunt qui mundi uel immundi sunt. Ita et hic cum pro officio suo sacerdos peccatorum audierit uarietates, scit qui ligandus sit, et qui soluendus. Sed istas auctoritates ita interpretari debemus, ut non auferamus quam Deus potestatem tribuit hominibus. Dicit namque ipsa ueritas: Quorum remiseritis peccata remittentur eis; et quorum retinueritis retenta erunt . Item postquam Christus Lazarum suscitauit, ait discipulis, Soluite eum , hoc non fuit solutum tantum ostendere, sed soluere. uidendum est  itaque quod et Deus soluit a peccato, et quod etiam homo soluit, sed aliter homo, aliter Deus, et quod Deus dimittit peccata, et quod homo  peccata dimittit; sed aliter Deus aliter homo, Deus enim ex semetipso. Et per semetipsum peccata dimittit quando uult, homines autem non ex se, sed ex gratia in eis et per eos operante, peccata dimittunt. Et ita uerum est quod solus Deus peccata dimittit. Sicut et illud: Tu es solus qui facis mirabilia . Et tamen non negatur quin et homines miracula faciant, sed non ex se, sicuti Deus ex se: Item: Nemo bonus nisi Deus , quia ex se bonus. Nec tamen negamus homines bonos esse, sed non eodem modo quo Deus.

Sed ut apertius uideamus qualiter Deus sine homine  soluat, et qualiter per hominem: prius inspiciamus quomodo ipse peccator ligatus sit. Duobus enim peccator ligatus est: cecitate mentis, uidelicet et pro ea debito future damnationis; peccato enim et pena peccati tenetur. Per ueram cordis contritionem soluitur a cecitate mentis; qui enim mortuus fuerat iam uiuit, et quia uiuit interius illuminatus est; sed tamen adhuc debitor est donec satisfaciat Ecclesie. Ecce quod iam de monumento prodiit, sed adhuc ligatus est; quia a debito future pene nondum solutus. uenit ad sacerdotem non ut se iustum ostendat, sed peccatorem. Confitetur peccatum suum sacerdoti, qui ei iustam satisfactionem iniungit; non enim ad arbitrium suum, sed iuxta arbitrium sacerdotis satisfacere debet,  et tunc soluit eum sacerdos a debito damnationis future, id est Deus per sacerdotem. Sed si, ut ipsi dicunt, antequam ad sacerdotem ueniat plene mundatus est, nec iam tenetur illo peccato; mentitur si se iniustum et peccatorem confitetur, quod dicere omnino deuiat a fide Ecclesie. Sed opponitur quod a predicto debito iam prius solutus erat per cordis contritionem: Quia cor contritum et humiliatum Deus non despicies . Unde in alio psalmo: Dixi: Confitebor aduersus me iniustitiam meam Domino, et tu remisisti impietatem peccati mei. Iuxta quod alibi dictum: Quoties ingemuerit homo, omnium iniquitatum eius non recordabor . Ex quibus inferri posse uidetur debitum per cordis  contritionem iam esse solutum; quod etiam ratione confirmatur; quia uere contritus in uia saluationis constituitur; si enim tunc moreretur, saluus esset. Ad quod dicimus, quod uere inuisibilis sacerdos eum qui uult confiteri et non potest ab hoc debito soluit; sed quandiu illud potest, nisi ore confiteatur non absoluitur. Certum namque est quod ille qui habet cor contritum uult confiteri; sed istam bonam uoluntatem deserere potest. Nihil enim uult homo dum est in hac uita, quod non possit nolle; et si hac uoluntate amissa nollet confiteri et tunc moreretur, nulli est dubium eum damnari pro illo peccato quod confiteri noluit. Nullum enim peccatum impunitum, aut enim homo punit, aut Deus. Liquet itaque eum a debito future pene non fuisse  solutum in contritione. Hoc ideo dicimus, quia solent quidam dicere eum non pro peccato illo puniendum, sed pro contemptu. Apparet igitur quod solus Deus dimittit peccata uiuificando interius per gratiam; et quod sacerdos dimittit, non intus uiuificando, sed a debito future pene absoluendo per eam quam iniungit satisfactionem. Quod uero dicunt: Peccator quacunque hora ingemuerit, saluus erit. De iis dictum putatur qui instante articulo necessitatis tempus satisfactionis habere non possunt; ac si diceret: Quacunque hora in hac uita uere penituerit, in futura uita non peribit. uel de omnibus potest dici: Quacunque hora peccator ingemuerit saluus erit; quia tunc peccantis salus incipit. Itemque de psalmo opponitur: Dixi: Confitebor,  et tu remisisti impietatem peccati mei. Impietas peccati rectissime ipsa mentis excommunicatio dicitur que soluitur in compunctione: nondum tamen, ut diximus, plene solutus est. Sicut enim de uulnere prius ferrum extrahitur ut post medicina superponatur, ita et prius peccati impietas, scilicet illa interna cecitas de corde tollitur, ut post sacramenti medicina per sacerdotes superaddatur. Sunt enim sacramenta quasi emplastra.



CAP. XII. Quid sit penitentia.

Postquam de iis diximus que in penitentia consideranda sunt, dicendum est quid sit penitentia. Ut uero ait Gregorius: Penitentia est perpetrata mala plangere et plangenda non committere. Nam qui sic alia deplorat ut alia tamen committat; adhuc  penitentiam agere aut ignorat, aut dissimulat. Quid enim prodest si peccata luxurie quis defleat, et adhuc auaritie estibus anhelet? Hec uerba Gregorii magis quam sensum quidam attendentes, dicunt non amplius ad mortem peccare eum qui semel penitet, etsi amplius eum contingat ad mortem peccare, non fuit penitentia quam prius egit. Alias quoque inducunt auctoritates ad idem ostendendum. Isidorus de summo bono. Irrisor est enim penitens qui adhuc agit quod penitet, nec uidetur Deum poscere subditus, sed subsannare superbus. Isaias peccantibus dicit: Lauamini, mundi estote . Lauatur et mundus est qui et preterita plangit, et flenda iterum non committit. Lauatur et non est mundus qui plangit que gessit, et post lacrymas ea  que fleuerat repetit. Item: Inanis est penitentia quam culpa sequens coinquinat. Ambrosius, de unica penitentia: Reperiuntur qui sepius agendam penitentiam putant qui luxuriantur in Christo. Nam si uere agerent in Christo penitentiam, iterandam non putarent. Idem: Sicut unus baptismus, ita est una penitentia. Sed, quoniam non littera, sed spiritus uiuificat ; sensum auctorum in supradictis inspiciamus. Penitentia est perpetrata mala plangere, et plangenda non committere, id est de dolere et non tunc ut iterum peccet in uoluntate habere. Non enim iudicat Deus hominem pro iis que futura sunt et non presentia opere seu uoluntate; nec ulla probabilitate sequitur  et iste committit plangenda: igitur non fuit penitens. Sed hoc sequeretur: igitur non est penitens, quod nos bene concedimus, scilicet quod tunc non est uere penitens. Sed quod olim non fuerit nullatenus a Catholicis est dicendum. Illud quod Isidorus dicit: Inanis est penitentia quam sequens culpa coinquinat: sic est intelligendum. Inanis scilicet carens fructu. Est enim fructus penitentie uitare penam gehennalem et adipisci gloriam. Est enim illa penitentia mortua, sicut et alia bona propter superueniens malum; et quanquam mortua sint illa bona, non tamen audet aliquis dicere quod non fuerint bona. Ita et de penitentia priore dicimus, quod uera penitentia  fuit, si habuit cor contritum; et licet modo mortua sit sicut et alia priora bona, tamen reuiuiscere potest, si de isto quod postea commisit penitens fuerit. Quod iterum dicit Ambrosius: Sicut unum baptisma, ita est una penitentia. Dictum est de solemni penitentia. In eodem enim capitulo Ambrosius supponit que tantum publice agitur. Solemnis penitentia dicitur que fit in manifesto extra Ecclesiam, scilicet que de grauibus peccatis tantum iniungitur, et de iis qui manifeste Ecclesiam leserunt. Et olim illa penitentia non iterabatur et adhuc quidem in quibusdam ecclesiis hoc seruatur pro reuerentia sacramenti; nec iniungitur illa solemnis penitentia iterum criminaliter peccanti, sed datur aliquod consilium. Itaque nos non littere que occidit,  sed spiritus qui uiuificat sectatores; non ideo dicamus aliquem non penitere quia iterum delicturus sit; sed ideo ueraciter penitere quia de preteritis dolet, et ut alia committat tunc non habet in uoluntate. De Dauid namque legitur quod post penitentiam peractam cum iam ei esset dictum: Transtulit Dominus peccatum tuum a te ; commisit illud peccatum pro quo tot millia hominum perierunt, scilicet quia populum numerauit.



CAP. XIII. Utrum peccata redeant.

Dicunt aliqui quod ille qui habet cordis contritionem et condignam facit satisfactionem pro preteritis peccatis uere consequitur remissionem, etsi tunc moreretur non incurreret damnationem; sed  si postea ad mortem peccat redeunt omnia, etsi tunc moreretur de omnibus puniretur. Et hoc uolunt probare illa parabola. Serue nequam, omne debitum dimisi tibi quoniam rogasti me: nonne ergo oportuit et te misereri conserui tui? Et iratus Dominus eius tradidit eum tortoribus, quousque redderet uniuersum debitum. Sic et Pater meus celestis faciet uobis, si non remiseritis unusquisque fratri suo de cordibus uestris . Item Hieronymus: Si non dimiserimus ex corde quod in nos delinquitur, et hoc quod per penitentiam dimissum erat, a nobis exigitur. Idem dicit Gregorius: Sed istis opponitur illud quod in propheta legitur: Non consurget duplex tribulatio . uel iuxta aliam translationem.  Non iudicabit Dominus bis in idipsum, quod dictum est de saluandis. Quidam dicunt nec habent pro inconuenienti, si duplex tribulatio super alios consurgat; uel, ut dictum est, quod non hic est sufficienter punitum si postea punitur non est duplex, sed una tribulatio et una punitio.

Sed iterum opponitur eis quod satis potest esse, ut aliquis post condignam penitentiam criminaliter peccet. Nec potest negari quin illa penitentia sufficienter peracta fuerit; quia si peracta illa penitentia mortuus esset, nullam penam inde habuisset. Ad quod ipsi dicunt quod nisi sit cum perseuerantia non est sufficiens. Aliis  dicunt quod pro illis peccatis pro quibus Deo per penitentiam satisfecit non sit amplius  puniendus; etiam si postea uel similia uel grauiora committat: Non enim iudicat Dominus bis in idipsum, sed pro ingratitudine, scilicet quia gratie qua ipsi condonata fuerant priora ingratus fuerat, eum uere fotendum est grauius esse puniendum.

Inde est etiam quod Ecclesia difficiliorem ei iniungit penitentiam quam primo fecisset. Illud uero quod dicitur in parabola. Non exiet inde donec reddat uniuersum debitum; sic exponendum uidetur. Uniuersum debitum uocatur non illud quod iam condonatum erat; sed potius misericordiam quam aliis impendere debuit pro eo quod a Domino misericordiam acceperat, unde dicitur: Qua mensura  mensi fueritis remetietur uobis . Hec enim parabola de misericordia est, ac si diceretur si aliis non uultis misereri, sicut misertus est uobis, peccata condonando, Pater celestis: hoc debitum exigetur a uobis.

Illud quod dicunt expositores quod dimissum erat per penitentiam exigetur a uobis; ad terrorem dictum esse uidetur. Nec tamen negamus quin Deus si districte uellet agere, posset iuste pro eisdem punire que ipse prius dimiserat; ex quo homo suscepti beneficii ingratus existit Sicut et qui de seruo liber factus est, tam grauiter potest offendere Dominum quod iure in seruitutem redigatur; sed, quoniam in Deo non est iustitia sine misericordia, uerisimilius est ut non ulterius pro dimissis  puniat.

Solet queri de iis qui sunt in duobus criminibus utrum possint de uno per penitentiam satisfacere dum remanent in altero. Quod uidetur uelle Gregorius, super Ezechielem dicens: Pluit Dominus super unam de ciuitatibus , et cetera, cum ille qui proximum odit ab aliis uitiis se corrigit, una eademque ciuitas ex parte compluitur, et ex parte arida remanet . Quia sunt qui cum quedam uitia resecant, in aliis grauiter perdurant. Ad quod dicitur quod etsi minus malus fiat  non tamen delet omnino illud delictum talis penitentia. Non enim potest simul uiuere et mortuus esse. Et si nondum uiuit nec uere penitet; compluitur itaque, sed non irrigatur.



CAP. XIu. De duabus clauibus.


In hoc loco dicendum uidetur de clauibus quas habent sacerdotes. Dictum est Petro et in Petro aliis: Tibi dabo claues regni celorum . uidendum quid sint et quando dentur, et qui habeant. Iste claues sunt discretio et potestas. Prius enim est discernere qui sint ligandi qui soluendi; et post utendum est potestate. In consecratione per ministerium episcopi, dantur he claues solis sacerdotibus. Sed non uidetur quod uel soli uel omnes sacerdotes habeant eas; quia multi ante ordinationem habent discretionem qui sint ligandi, qui etiam soluendi, plures post consecrationem carent illa discretione; et ita non omnes sacerdotes illas duas habent. Quod quidam satis concedunt.  Sed melius uidetur ut dicamus et solos, et eos omnes illas habere. Licet enim aliquis ante consecrationem habeat illam discretionem, non tamen in eo clauis est; quia non habet ex officio hoc facere nec potest claudere uel aperire. Quare non est in eo clauis. Iterum, indiscretus sacerdos, etsi careat illa discretione, tamen habet officium sic discernendi; et ita si usum eius non habeat eam, tamen uidetur habere. Et iuxta hoc potest dici quod in consecratione dantur omnibus ille due, id est officium exercendi discretionem et officium exercendi potestatem. De huiusmodi tamen ubi contra fidem nichil uel contra auctoritatem dicitur, satis potest concedi utrum libet. Gregorius tamen in Tractatu Euangeliorum  sic dicit: Illi soli habent in carne positi ligandi ac soluendi potestatem, sicut sancti apostoli, qui illorum exempla simul cum doctrina tenent. Iterum ex dictis Origenis: Hec potestas soli Petro concessa est et imitatoribus Petri. Nam quicunque uestigia Petri imitantur, recte habent ligandi et soluendi potestatem. Sed aliud est non recte et digne illud posse, aliud est non posse absolute. Quod non possunt, non habetur illis auctoritatibus; sed quod recte non possint. Illud quod Petro dictum est: Quodcunque ligaueris super terram erit ligatum et in celis; et quodcunque solueris super terram, erit solutum et in celis . Sic est intelligendum: Quodcunque solueris secundum claues tibi commissas uel quodcunque ligaueris secundum illas claues,  erit solutum et in celis, uel ligatum in celis; id est approbatur a Deo ligatum uel solutum. Si autem iniuste aliquem ligant uel soluunt, non est apud Deum ligatus uel solutus nisi ipse contemptor fuerit. Nec dicimus sacerdotem iniuste aliquem ligare uel soluere ex quo adhibet tantam discretionem quantam potest. Nam, etsi ille iniuste ligetur quantum ad se; Ecclesia tamen illud iuste facit, et ipse Ecclesie in hoc debet obedire. uerbi gratia: Aliquis, derelicta uxore sua, transit in aliam prouinciam, et ibi aliam duxit uxorem quam postea uult dimittere recognoscens se aliam habere; sed si forte datis iudiciis prorsus non poterit testibus illud probare, excommunicat enim Ecclesia, nisi ad secundam redeat, et iuste hoc facit Ecclesia cui in hoc debet obedire

 Si opponitur quod non potest cum ista saluari cum aliam legitimam habeat uxorem, dicimus excusari per obedientiam quam defert Ecclesie; semper tamen quasi inuitus debitum reddat. Aliqui tamen dicunt Ecclesie in hoc non debere obedire cum sciat Ecclesiam falli; non tamen contemnat, sed timeat et reuereatur excommunicationem.

Si autem opponitur illud: Quodcunque ligaueris super terram, erit ligatum et in celis. Dicunt ligatus est in celo, id est a Deo approbatur quod Ecclesia fecit; non tamen ille reus est apud Deum. uel sic: Quodcunque ligaueris, et cetera. Eorum meritis exigentibus subaudiendum esse dicunt. De iis uero qui indiscrete et non secundum claues sibi commissas soluunt uel ligant, dicitur in propheta:  ue iis qui uiuificant animas que non uiuunt, et mortificant animas que non moriuntur .



CAP. Xu. De sacramento olei seu extreme unctionis.

Preter supradicta est et aliud sacramentum, scilicet unctio infirmorum, que fit oleo consecrato per episcopum. Hoc sacramentum institutum fuit ab ipsis apostolis, unde in Epistola Iacobi: Si quis infirmatur in uobis, inducat presbyteros Ecclesie et orent super eum, ungentes eum oleo in nomine Domini . Sicut in aliis sacramentis; ita et in isto aliud est sacramentum, aliud res sacramenti. Sacramentum ipsa inunctio, res sacramenti remissio que ex interiori unctione confertur. Est enim in eadem Epistola canonica: Et si in peccatis fuerit  remittentur ei . Et si ex contemptu hoc sacramentum  pretermittitur uere periculosum est et damnabile. Hoc sacramentum in quibusdam ecclesiis solet reiterari, cum dicat Augustinus sacramentum non esse iterandum, et nulli sacramento faciendam esse iniuriam.

Sed contra illud potest opponi de sacramento altaris: sepe enim iteratur in eodem. Dicunt quidam illud dictum esse de sacramento baptismi et de sacramento ordinationis, que nunquam debent iterari; sed de aliis, ut dicunt, non est illud intelligendum. Sed melius est ut de omnibus generaliter dicatur. Cum enim dicitur: Sacramentum non esse iterandum; non est intelligendum de sacramento secundum partem sui; sed secundum se totum. uerbi gratia: Cum baptizatur aliquis, benedicitur  aqua per inuocationem Trinitatis, si in eadem aqua iterum baptizatur alius eadem benedictio aque scilicet inuocatio Trinitatis qua sanctificatur aqua iteratur, nec tamen dicitur iterari baptismus; quia pro parte iterata non iteratur ipsum sacramentum. Sed si illa sanctificatio aque iteraretur et in eadem persona hoc fieret, tunc iniuria fieret sacramento. Ita et de sacramento altaris uel unctionis, licet iteratio fiat quantum ad personam que iterum suscipit sacramentum; tamen, quia non iterum benedicitur eadem hostia uel idem oleum, non iteratur sacramentum. Si enim pro parte iterata dicuntur hec sacramenta iterari, eadem ratione et baptismus iteratur; cum ibi, ut diximus, partis fiat iteratio,  scilicet illius sanctificationis quam suscipit aqua per inuocationem Trinitatis.



TRACTATUS SEPTIMUS. DE SACRAMENTO CONIUGII.



CAPITULA.


CAP. I. De exordio coniugii.---CAP. II. Quod bona sit res coniugium.---CAP. III. Quod sine peccato fiat aliquando concubitus coniugalis.---CAP. Iu. Que sint bona coniugii.---CAP. u. De uariis consuetudinibus coniugiorum iuxta diuersitatem temporum.---CAP. uI. Quod ad contrahendum coniugium tempore gratie sufficiat.---CAP. uII. Quod iuramentum de futuro non faciat in presenti coniugium.---CAP. uIII. Quod inter fidelem et infidelem non contrahatur coniugium; sed inter utrumque fidelem uel infidelem.---CAP. IX. Quod fidelibus coniugibus uno uiuente nequeat alius alii copulari.---CAP. X. Quod persone deuote uideantur posse facere coniugium et que non.---CAP. XI. Quod cognati non debent nisi post gradum septimum copulari. ---CAP. XII. Quod in spirituali cognatione non possit fieri coniugium.---CAP. XIII. Utrum sibi coniugii ualeant qui se prius adulterio cognouerunt.---CAP. XIu. Utrum inter seruilem personam et liberam possit contrahi coniugium.---CAP. Xu. Qua etate possit fieri coniugium.---CAP. XuI. Quod a furiosis non possit contrahi coniugium.---CAP. XuII. Quod frigidi non possint facere coniugium.---CAP. XuIII. De stabilitate coniugii. ---CAP. XIX. De causis diuortii coniugalis.---CAP. XX. De spirituali fornicatione.---CAP. XXI. De secundis nuptiis.



CAP. I. De coniugii exordio.


Coniugium quod et matrimonium appellatur ab institutione Creatoris antequam peccassent homines sumpsit exordium. Legimus enim in Genesi, facta prima muliere, uirum post extasim  prophetice pronuntiasse. Propter  hanc retinguet homo patrem et matrem et adherebit uxori sue . Iam nunc demonstrandum est, arbitror, propter quas causas soleat fieri coniugium. Est ergo coniugii causa principalis, spes prolis; propter quam primi homines coniuncti sunt a Domino dicente: Crescite et multiplicamini .  Secunda est post peccatum Ade uitatio fornicationis, iuxta Apostolum dicentem: Unusquisque habeat propriam propter fornicationem . Preterea sunt alie honeste cause de quibus nichil uel parum scriptum inuenitur, uelut inimicorum reconciliatio et pacis redintegratio. Sunt etiam alie minus honeste, sicut uiri uel mulieris pulchritudo; que animos amore inflammatos frequenter impellit ad ineundum coniugium ut suum ualeant explere desiderium. Questus quoque et amor diuitiarum frequenter causa est; et quedam alia que per se animaduertere potest quicunque diligentiam adhibere uoluerit. Nec credendum est quibusdam qui dicunt nullatenus esse coniugium quod contrahitur propter causas posteriores, id est propter pulchritudinem  uel alias. Constat enim coniuges fieri quicunque ex communi consensu se inuicem recipiunt, quamuis amore inflammati ad explendum desiderium conueniant. Etenim hoc manifestissime liquet per exemplum patriarche Iacob, qui Rachel magis quam Liam sibi copulare uoluit causa pulchritudinis, dicente Scriptura: Lia lippis erat oculis, Rachel decora facie et uenusta aspectu, quam diligens Iacob ait: Seruiam tibi pro Rachel filia tua septem annis . Eadem res in Deuteronomio declaratur his uerbis: Si uideris in numero captiuorum mulierem pulchram et adamaueris eam, uoluerisque habere eam uxorem, introduces in domum tuam .



CAP. II. Quod bona res sit coniugium.

Quia uero sunt quidam heretici qui detestantur  nuptias et iudicant damnabilem uiri et mulieris copulam coniugalem; ad presens dicendum est utrum res bona an mala coniugium. Affirmamus igitur coniugium rem esse bonam et nullo modo malam. Quod apparet non solummodo ex hoc quod coniugium Dominus primus instituisse legitur in Genesi, dicens: Crescite et multiplicamini ; sed etiam per hoc quod Christus in Cana Galilee, uino in aquam mutato nuptias miraculo commendauit ; et postea inter uirum et uxorem  dissidium fieri prohibuit. Apostolus quoque dicit: uirgo non peccat si nubat . Constat itaque rem bonam esse coniugium. Cuius opus, id est sexuum commistio inter  primos homines et eorum successores sine carnis incentiuo et ardore libidinis omni tempore compleretur, si homines in obedientia sui Creatoris permansissent. Et sicut eleemosynam dare bonum est opus et remunerabile, ita coitus uiri et mulieris bonus et remunerabilis esset qui tunc ageretur absque omni uitio et sola intentione generandi. Quia uero homines transgressione sua carnalem concupiscentiam incurrerunt, sine qua nequeunt uir et mulier commisceri; idcirco factus est actus ille malus et reprehensibilis nisi excusetur per bona coniugii. Quod autem per coniugium excusetur testatur Augustinus super Genesim ad litteram de coniugio loquens his uerbis: Quod sanis posset esse officium egrotantis est ad remedium:



CAP. III. Quod sine peccato fiat aliquando concubitus coniugalis.


Iam ad presens uidetur inquirendum an toties peccent uir et mulier quoties commiscentur. Sciendum est igitur quod coitus cum extranea muliere peccatum est. Omnis autem ille coitus qui fit contra naturam cum quacunque fiat muliere criminosus et abominabilis est. Coitus etiam cum propria coniuge, si fiat solummodo pro explenda uoluptate, culpabilis est; sed per coniugium uenialis et per leuem satisfactionem excusabilis. Unde Augustinus de bono nuptiarum: Hoc quo coniugati uicti per concupiscentiam utuntur inuicem ultra necessitudinem liberos procreandi, ponam in iis pro quibus quotidie dicitur: Dimitte nobis debita nostra sicut et nos dimittimus  debitoribus notris . Non autem uidetur illorum coitus culpabilis qui cum suis coniugibus causa prolis generande et in cultum Dei educande commiscentur; uel qui suis coniugibus exigentibus reddunt carnis debitum. Hoc enim ex auctoritate Domini uidetur approbari, quod post diluuium cum iam homines sine concupiscentia carnis non possent commisceri, tamen uirum et mulierem ad generandum precepit copulari, dicens: Crescite et multiplicamini . Quod utique Dominus non iussisset si nullo modo sine peccato fieri posset coitus coniugalis. Dominus enim peccata prohibet, nec propter bonum precipit facere malum. Illud quoque Domini preceptum Augustinus considerans coniuges causa prolis ceuntes non peccare affirmauit,  sic dicens in libro De bono coniugali: Coniugalis concubitus generandi gratia non habet culpam; concupiscentie uero satiande  propter tori fidem uenialem habet culpam. Si autem opponit aliquis dicens omnem carnis delectationem esse malam et peccatum sine qua non potest fieri coitus coniugalis, respondemus equidem quod talis delectatio mala est, quia peccati pena est; sed tamen non omnis carnis delectatio peccatum est. Etenim uerisimile est carnem Domini nostri Iesu Christi que semper fuit immunis a peccato delectatam esse requiescendo post fatigationem, et comedendo post esuriem. Delectatio namque talis omni homini naturalis est post transgressionem  priorum hominum; et nisi sit immoderata non est peccatum. Similiter delectatio que sentitur in coitu naturaliter, nisi sit immoderata, non uidetur esse peccatum in coniugibus qui causa prolis ceunt uel debitum reddunt. Excusatur enim penitus coniugium, nec usquam legitur pro ea coniuges aliquam penam sustinere, quamuis nullum peccatum remaneat impunitum. uidetur ab hac sententia beatus Gregorius dissentire et testari quod coniuges sine peccato nequeant commisceri, dicit enim: Romanorum ab antiquis temporibus semper usus fuit post admistionem coniugis, et lauacri purificationem querere et ab ingressu Ecclesie paululum se temperare. Nec hoc dicentes culpam deputamus esse coniugium; sed, quia ipsa licita admistio coniugum  sine uoluptate carnis fieri non potest, a sacri loci ingressu abstinendum est; quia ipsa uoluptas sine culpa nullatenus esse potest. Nos autem si priores auctoritates et rationes sequi uolumus, determinemus beatum Gregorium hoc dixisse de illa uoluptate, id est immoderata libidine pro qua explenda coniuges frequenter ceunt; non quia semper hoc faciunt, sed quia nulli sunt coniuges qui ualeant illam semper euitare. Quia igitur talem uoluptatem aliquando coniuges incurrebant, ab ingressu Ecclesie post suam commistionem temperabant.



CAP. Iu. Que sint bona coniugii.

Nunc que sunt bona coniugii breuiter inquiramus. Sunt igitur tria bona coniugii: fides, proles, sacramentum; de quibus sic dicit Augustinus: Bonum  nuptiarum tripertitum est: fides, proles, sacramentum. In fide attenditur ne post uinculum coniugale cum altero uel altera concumbatur; in prole, ut amanter suscipiatur, religiose doceatur; in sacramento ut coniugium non separetur, et dimissus aut dimissa nec causa prolis alteri coniungatur. Et attende quod tertium bonum ideo uocatur sacramentum, quia signum est sacre rei, hoc est inseparabilis coniunctionis que est inter Christum et Ecclesiam. Preterea sunt alia coniugii bona uelut uitatio fornicationis et amicitia uiri et mulieris ex societate procedens coniugali; et aliquando pax inter homines sibi prius hostiliter aduersantes. Sciendum est autem inter quasdam personas aliquando contrahi coniugium in quo nullum tamen de predictis bonis potest inueniri. Contingit  enim ut aliqui coniungantur non causa prolis, nec pro uitando malo fornicationis; ex quorum coniunctione nec inter ipsos nec inter alios amor aut concordia prouenit.



CAP. u. De uariis consuetudinibus coniugiorum.

Quia homines diuersorum temporum diuersas leges et consuetudines in coniugiis habuisse cognoscimus, idcirco diuersos status coniugii iuxta diuersitates temporum breuiter transcurramus. A principio temporis inter duos, id est solum uirum et solam mulierem inchoatum est coniugium, per os Ade dicente Domino: Erunt duo in carne una . Et est uerisimile quod inter personas duas et non plures contractum fuisset per omnem successionem  temporis; si primi homines in obedientia permansissent, tunc enim homines absque carnis incentiuo ceuntes filios Deo subditos generassent, et nunquam opus fuisset aliquem uirum simul duabus uxoribus copulari, propter cultum Dei dilatandum, cum omnes unum Deum cognoscerent et amarent. Post coniunctionem primi uiri et prime mulieris filii et filie eorum matrimonio sunt coniuncti; sed unus uni tantum. Hoc autem quod eo tempore frater sorori sue coniunctus est, constat ob hanc causam euenisse quod non inueniebantur alie mulieres et alii uiri quibus filii et Alie Adam coniungerentur. Primus autem omnium Lameth legitur simul duas sibi feminas copulasse; et hoc factum reprehenditur in Lameth, quia pro explenda uoluptate carnis compertum est eum  hoc egisse. Postea uero, multiplicato humano genere, cum iam fere omnes falsos deos adorarent, paucissimis in cultu unius Dei permanentibus permissum est, imo specialiter iniunctum est cum duabus uel pluribus eodem tempore matrimonium contrahere. Quod idcirco factum est ne illis paucis et filiis eorum deficientibus notitia et cultus Dei obliuione deleretur. Nec illud fuit institutioni Dominice contrarium. Quamuis enim Dominus inter duos coniugium inchoauerit, non tamen si urgeret necessitas inter plures fieri prohibuit. Moyses autem a tempore legis interdixit fieri coniugia cum matre propria, cum nouerca, cum sorore, cum nepte, cum amita, cum matertera, cum nuru, cum proprie uxoris filia. Permisit autem separationem fieri ex coniugibus  legitime copulatis dato libello repudii. Et arbitror quod sufficiebat illo tempore ad contrahendum coniugium alterna uiri et mulieris in necessariis rebus prouidentia, et consensus de soluendo carnis debito; ita tamen quod mulier promittebat se fidem tori uiro seruaturam, uir autem poterat aliam ducere, et dato libello repudii uxorem dimittere. Superueniente autem tempore gratie, cum iam populus fidelis ad copiosam multitudinem excreuisset, redacta est lex matrimonii ad priorem et honestiorem institutionem ut solus soli iungeretur, qua copulatione unius Christi et unius Ecclesie coniunctio honestius designatur. Prohibitum est etiam ne intra septimum cognationis gradum aliqui sibi matrimonio iungerentur. Quod factum est ut extraneos quis nullus  iungebat cognationis affectus, caritas ex societate coniugali proueniens colligaret. Separatio quoque per libellum repudii est penitus interdicta.



CAP. uI. Quod ad contrahendum matrimonium tempore gratie sufficiat.

Iam nunc uideamus quid ad contrahendum coniugium tempore gratie sufficiat. Credimus igitur sufficere duarum idonearum personarum legitimum de coniunctione consensum, iuxta auctoritatem Nicolai pape, qui dicit: Sufficiat secundum leges solus eorum consensus de quorum coniunctionibus agitur. Qui consensus cum solus in nuptiis forte defuerit, cetera omnia etiam cum ipso coitu celebrata frustrantur. Unde etiam Ioannes Chrysostomus dicit:  Matrimonium non facit coitus, sed uoluntas. Beatus quoque Ambrosius de eadem re sic ait: Non defloratio uirginitatis facit coniugium, sed pactio coniugalis. Iam nunc restat ut uerba in predicta diffinitione coniugii posita breuiter explicemus. Ideo diximus duarum personarum; quia hoc tempore cum una muliere non simul cum pluribus initur coniugium, dicente Apostolo: Propter fornicationem unusquisque uxorem suam habeat et unaqueque uirum suum . Dicendo uxorem suam et non suas indicauit quod Christiano homini non liceat habere simul plures. Ideo autem idonearum personarum diximus; quia multe sunt maneries hominum quibus non licet inter se uel etiam cum aliquibus aliis personis facere coniugium, de quibus latius postea disseremus. Ideo  diximus legitimum de coniunctione consensum; quia eos qui coniunguntur sic oportet consentire ut inuicem spontanee, se recipiant, quod iudicatur fieri si in desponsatione minime contradicant. Consentit enim qui minime contradicit, iuxta illud Pandectarum: Intelligitur filia semper patri consentire, nisi euidenter dissentiat. Et alibi: Que patris uoluntati non repugnat, consentire intelligitur. Quando autem consentiendo se inuicem recipiunt, in illo consensu continetur quod dum uterque uixerit sibi in necessariis prouidebunt; nec carnis debitum nisi ex communi consensu sibi substrahent, et quod fidem custodient. Debent autem ad hos consentire ex uoluntate, non ex coactione. Coactus enim consensus  minime coniugium facit.  Sicut testatur Urbanus Sanctio regi Aragonum scribens in hec uerba. De neptis tue coniugio quam te cuidam militi daturum necessitatis instante articulo sub fidei pollicitatione firmasti, hoc discernimus ut si illa uirum illum omnino  nequaquam eam inuitam et renitentem eiusdem uiri cogas coniugio sociari. Quorum enim unum corpus est, unus debet esse et animus. Ex hac auctoritate intelligitur coniugium fieri inter consentientes et spontaneos, et non inter renuentes et inuitos. uerumtamen si contigerit eos qui inuiti et coacti coniuncti sunt per aliquod temporis spatium cohabitantes familiariter et amicabiliter conuersari, et diu in suo consortio remanere cum habeant opportunitatem discedendi, profecto uidetur quod consensus sequens  suppleat illud quod precedens coactio minuerat. Consensum predicto modo diffinitum sufficere credimus ad contrahendum coniugium, licet dos defuerit et sacerdotalis benedictio et alia nuptiarum solemnia, uel etiam ipsa sexuum commistio sine qua coniuges uere appellati possunt, sicut ex coniugio uirginis Marie et Ioseph euidenter est declaratum. Illud autem quod Euaristus papa dicit: Aliter legitimum non fit coniugium nisi dotetur uxor et a sacerdote benedicatur ac solemniter accipiatur; non ideo dictum est quin solus consensus faciendo coniugio satisfaciat; sed, quia non adeo honeste et legitime coniunguntur quando clam et furtiue copulantur illis pretermissis, que ad honestatem sacramenti leges  fieri precipiunt. Leo quoque non negat fieri ex consensu solo coniugium quamuis sic dicat. Cum societas nuptiarum ita ab initio constituta sit ut preter sexuum coniunctionem etiam haberet in se Christi et Ecclesie sacramentum, dubium non est eam mulierem non pertinere ad matrimonium in qua docetur nuptiale non fuisse mysterium, etc. Nam hoc dicit de concubinis que cum ad tempus a uiris assumpte sint absque consensu permanendi et permissione fide coniugalis et celebratione mysterii nuptialis non sunt coniuges appellande; non quia celebratio nuptiarum defuerit, sed quia consensus coniugalis non adfuit.



CAP. uII. Quod iuramentum de futuro non faciat in presenti coniugium.


Queri potest an sufficiat coniugio ad presens contrahendo iuramentum de futuro, quando scilicet in superadulta etate uir iurat mulieri quod eam accipiet in futuro, et mulier idem iurat uiro: nec ad presens se recipiunt nec adhuc fidem tori seruaturos se promittunt. Est enim uerisimile quod iuramentum pertinens ad futurum non facit coniugium. Hoc enim quod Augustinus et Isidorus dicunt; ex prima dispensationis fide coniuges appellari et quod leges dicunt: illam esse legitimam uxorem  cui uir, tactis sacris Scripturis, uel in oratorio iurauerit se illam uxorem habiturum; de iuramento et desponsatione illa intelligendum  est quando uir et mulier se inuicem recipientes iurant se fidem tori et alia iura coniugii ad presens et deinceps seruaturos. Tale enim iuramentum facit coniugium, non illud quod pertinet simpliciter ad futurum. Cum enim non fiant coniuges nisi illi qui se ex consensu ad presens recipiunt; quomodo coniuges appellari possunt qui nondum hoc fecerunt, sed in futuro se facturos iurando promittunt? Iterum si ex iuramento ad futurum pertinente se inuicem ad presens recipiunt et efficiuntur coniuges, cur iurant in futuro se facturos quod ad presens efficiunt? Stultum uel etiam falsum est iurare aliquid in futuro esse faciendum quod in presenti sit effectum. Iterum si ex quo iurauerunt tam cito efficiuntur absque dilatione coniuges,  tunc uerum est quod non possunt iurare hanc rem se facturos antequam eamdem efficiant. Sed que res est quam non possint homines promittere uel iurare antequam ipsam perficiant?



CAP. uIII. Quod inter fidelem et infidelem non contrahatur coniugium.

Nunc de personis que non sunt idonee coniugio prosequamur. Christianus cum Iudeo uel gentili non potest facere coniugium. Nam etiam in ueteri Testamento prohibitum est fideles uiros ducere uxores infideles, Domino dicente: Nec uxorem de filiabus eorum accipies filiis tuis; ne fornicari faciant filios tuos in deos suos . Iuxta quod Domini preceptum Iudeorum coniugia cum gentilibus  merito Esdras separauit. Sicut autem constituit Dominus in ueteri Testamento ita obseruatur in Nouo. Unde Augustinus ad Pollentium: Illud de his coniugibus agitur qui sibi primitus copulantur ne nubat femina nisi sue religionis uiro, uel ne uir talem ducat uxorem. Idem enim iubet Dominus, docet Apostolus, utrumque precipit Testamentum. Queri solet an hoc tempore Iudei inter se et alii infideles contrahant coniugium. Unde Augustinus in libro primo De adulterinis coniugiis: Cum cepisset Euangelium gentibus predicari, iam coniunctos gentiles gentilibus comperi coniuges. Et paulo post: Non contra iussionem Domini gentiles ambo fuerant coniuncti. Idem in libro De bono coniugali. Bonum nuptiarum per omnes gentes atque omnes  homines in causa generandi est et in fide castitatis, quod autem ad populum Dei pertinet in fide sacramenti. Innocentius de eodem: Sola peccata in baptismo dimittuntur nec uxorum numerus aboletur. Nam si a Deo preparatur uiro uxor, et quod Deus coniunxit homo non separet , quomodo inter peccata ista credamus posse dimitti? Ex his auctoritatibus apparet inter infideles esse coniugia, quod etiam auctoritate Apostoli maxime confirmatur qui permittit hominem ad fidem uenientem cum infideli coniuge remanere , quod utique non faceret nisi copulam coniugalem inter eos esse cognosceret. Notandum est tamen quod quorumdam uerba auctorum uidentur hanc sententiam infirmare, uelut quedam auctoritates quibus dicitur  quod inter infideles non sit uera pudicitia. Sed nil obest cum etiam idem ueraciter dici possit de Christianis coniugibus qui peruerse operantur; in quibus nulla uirtus perfecta est. Illud etiam quod dicit Ambrosius: Non debere matrimonium imputari quod extra Dei decretum est quia Deo fit coniugium; non idcirco dictum est quia non sit coniugium, sed quia non est firmum, imo solubile est ut monstrat Apostolus.



CAP. IX. Quod fidelibus coniugibus uno uiuente nequeat alter alii copulari.

Si uir fidelem habet coniugem, neuter eorum altero uiuente potest alii se legitime copulare. Unde Clemens ex dictis Petri: Prima species adulterii est uirum propria uxore solummodo non esse contentum,  et mulierem non proprio tantum se seruare uiro. Cum autem frequenter contingat quasdam mulieres quarum uiri in bello uel in captiuitate uel in longinqua peregrinatione creduntur esse mortui uiris aliis copulari; merito queri potest an secunda copulatio sit coniugium adhuc uiuentibus uiris prioribus, cum inde non habeatur manifesta auctoritas. Hoc tamen certum est quod reddi debent uiris prioribus si ipsi redierint et ipsas habere uoluerint. Unde Leo Niceto episcopo: Si uiri post longam captiuitatem reuersi ita in dilectione suarum coniugum perseuerant ut eas cupiant redire in suum consortium, omittendum est et inculpabile iudicandum quod necessitas intulit, et restituendum quod fides poscit. Si autem alique mulieres ita posteriorum  uirorum amore sint capte ut malint eis coherere quam ad legitimum redire consortium, merito sunt notande, ita ut ecclesiastica communione priuentur. Hec auctoritas uidetur illas mulieres propter ignorantiam excusare, et tamen coniunctionem primam solam appellare coniugalem et legitimam. Itaque uerisimile est quod secunda coniunctio non sit legitima et coniugalis; sed propter ignorantiam uenialis. Si enim cum secundis uiris fierent tales coniunctiones legitime, iam una mulier duos uiros legitimos haberet eodem tempore; unum quem uiuere sciret, alterum quem uiuere ignoraret. Quiddam simile dici potest de uiro qui, uxore sua relicta, peregrinatus et aliquot annis in  longinqua regione commoratus sua adhuc uiuente ducit alteram, que ignorat eum alteram habere uxorem. Etenim non uidetur inter eos esse coniugium; sed culpa uenialis est quantum ad ignorantem, et criminalis quantum ad scientem. Si enim inter eos esset coniunctio legitima, iam essent eodem tempore unius uiri due uxores legitime; quod a tempore gratie contingere non potuit.



CAP. X. Que persone deuote uideantur posse facere coniugium et que non.

uirgines deuote postquam ab episcopo sunt consecrate, et uidue uelate, nullo modo possunt facere coniugium. Hoc enim de uelatis uiduis insinuat uerum esse Paulus ad Timotheum scribens his uerbis: Adolescentiores uiduas deuita. Cum enim  luxuriate fuerint, in Christo nubere uolunt; habentes damnationem quia primam fidem irritam fecerunt . Iuxta quam auctoritatem beatus Gregorius de eisdem uelatis uiduis ad Bonifacium scribens ait: uiduas descendentes a proposito uiduitatis credo te noscere a sancto Paulo, nisi conuertantur, olim esse damnatas, quas et nos auctoritate apostolica damnandas et a communione fidelium atque a liminibus Ecclesie arcendas fore censemus, quousque ad bonum quod ceperunt inuite aut uoluntarie reuertantur. Et paulo post: uidue que se uelare promiserunt et demum apostatauerunt atque ad priorem uomitum sunt reuerse, a liminibus Ecclesie et a cetu fidelium usque ad satisfactionem sunt eliminande et carceribus tradende. Beatus  uero Innocentius de uirginibus uelatis sic decreuit: Que ergo spiritualiter nubunt et a sacerdote uelantur, si postea uel publice nupserint uel se clanculo corruperint, non eas admittendas esse ad agendam penitentiam, nisi is qui se iunxerant de mundo recesserit. Si enim de hominibus hec ratio custoditur ut quecunque uiuente uiro alteri nupserit habeatur adultera; nec ei agende penitentie licentia concedatur nisi unus ex his fuerit defunctus, quanto magis de illa tenenda est, que ante immortali se sponso coniunxerat et postea ad humanas nuptias transmigrauit? uidetur autem aliquantulum insistendum esse his dictis Innocentii: Non enim uidentur solummodo coniugium negare uelatis uirginibus; sed etiam locum penitentie quandiu corruptores  earum uixerint. Sed potius intelligendum est non eis interdictam esse penitentiam nisi quandiu ipse et earam corruptores simul in suo consortio et in uoluntate peccati uixerint. Hoc enim declarat sequens similitudo de muliere proprium habente coniugem et cum alio fornicante; cui non potest negari penitentia quamuis corruptor eius uiuat si ab eius consortio et a crimine recesserit. uirginibus autem non uelatis, quamuis uoto se ad continentiam astrinxerint, uidetur Innocentius concedere in coniugio post uotum inito remanere. Qui de huiusmodi uirginibus sic decreuit. Hec que nondum sacro uelamine sunt recte tamen in proposito uirginali semper se humiliauerunt permanere, licet uelate  non fuerint si forte nupserint, his agenda aliquo tempore penitentia est; quia sponsio earum a Domino tenebatur. De uiduis autem non uelatis non habemus certam auctoritatem que illas in coniugio post uotum initio remanere prohibeat uel permittat. De uiris autem qui uouerunt continentiam, sic est obseruandum, ut si effecti sint eremite siue monachi siue clerici, nullo modo liceat eis post uotum inire coniugium. De laicis autem qui uotum faciunt nec assumunt religionis habitum, dubitatur an possint facere coniugium; cum tamen illis potius quam omnibus aliis personis post uotum continentie, potentiam contrahendi coniugium auferre uideatur hec auctoritas Hieronymi. uouentibus castitatem non solum nubere, sed etiam nubere uelle damnabile  est. Hoc loco pretermittendum esse non arbitror quod Beda in expositione super Lucam uidetur affirmare: Beatam Mariam uirginem antequam inisset cum Ioseph coniugium, decreuisse quod uitam duceret uirginalem. Quod equidem a ueritate uidetur discordare: cum beata uirgo esset prudentissima et nouisset quecunque pie promittuntur Domino esse fideliter persoluenda. uerisimile est igitur quod ab adolescentia se Deo totam commiserat parata siue ad nubendum siue ad continendum, quemadmodum Deum uelle cognosceret. Quod testatur Augustinus in libro De nuptiis et concupiscentia his uerbis: Istud credendum est quod beata uirgo mente duntaxat, id est, consensu mentis fuerit coniux Ioseph; et quod proposuisset permanere in uirginitate  si Deo placeret, et aliter agere si ipse uellet. Ex hac auctoritate et ex hoc quod ipsa renuit non desponsari, manifeste apparet eam  continentiam non uouisse; quod tamen certum est eam et uirum eius postea promisisse, ex quo utrique mysterium Dominice incarnationis angelo reuelante innotuit.



CAP. XI. Quod cognati non debent nisi post gradum septimum copulari.

Cognati in septimo gradu uel infra non possunt copulari. Unde Gregorius progeniem suam unumquemque ad septimam obseruare decreuimus generationem; et quandiu se agnoscunt affinitate propinquos ad coniugalem copulam accedere denegamus; quod si fecerint, separentur. Ex consilio Lugdunensi:  Nulli ex propinquitate sui sanguinis usque ad septimum gradum uxores ducant. Sciendum est quod primus cognationis gradus est frater et soror, quos etiam truncum appellat Isidorus; secundus autem gradus, est nepos et neptis: tertius pronepos et proneptis; quartus abnepos et abneptis; quintus adnepos et adneptis; sextus trinepos et trineptis; septimus trinepotis nepos et trinepotis neptis. Et est notandum quod Isidorus qui in cognatione non plures gradus quam sex enumerat pretermittit primum gradum, id est fratrem et sororem et nepotem et neptem primum gradum appellat. Premissis est adiungendum quod cognati sibi scienter copulati non faciunt coniugium; sed debent separari  et pro incestu penitentie supponi. Qui uero ignoranter copulantur de crimine per ignorantiam excusantur; nec tamen asserendum est inter eos esse coniugium nisi ex permissione Ecclesie propter utilitatem aliquam dispensatiue sit confirmatum, exemplo beati Gregorii qui angelos post susceptionem fidei in quarto gradu permisit copulari. Sicut autem non licet eis qui inter se cognati sunt coniungi usque in septimum gradum; ita etiam si de duobus legitime copulatis unus moritur, non licet alteri coniugem accipere de cognatione prioris coniugis usque in septimam generationem. Hoc loco non est transeundum quiddam quod Gregorius uenerio episcopo scribens uidetur affirmare. Dicit enim de uiro et muliere cum in commistione una caro sint effecti:  cognationem unius ad alterum pertinere. Ideoque si uir obierit et uxor eius alium duxerit, filios a secundo uiro genitos prohibet uxores ducere de cognatione prioris uiri, affirmans quod filii sua matre mediante ad cognationem prioris uiri pertineant, cum quo mater eorum una caro exstiterat. Hoc autem decretum Gregorii non seruat Ecclesia. Iam enim sequeretur quod nulli de duabus diuersis cognationibus preter duas personas solas possent copulari. Unde contingeret quod fere nullus coniugem sibi congruam inueniret.



CAP. XII. Quod in spirituali cognatione non possit fieri coniugium.

Sicut autem non licet fieri coniugium in carnali  cognatione, ita nec in spirituali. Est autem spiritualis cognatio inter compatrem et commatrem, et inter eos quorum unus alterum de sacro fonte leuauit; uel in catechizatione aut in confirmatione tenuit. Est etiam spiritualis cognatio inter filios eiusdem hominis carnales et spirituales. Spirituales autem filii sunt qui de sacro fonte leuantur, uel in catechizatione uel in confirmatione tenentur. Quod autem compater et commater inter se iungi nequeant, nec pater spiritualis sue filiole, nec mater spiritualis suo filiolo: monstratur ex concilio Maguntiensi his uerbis: Si filiola aut commatrem suam spiritualem aliquis in coniugio duxerit, separandos esse iudicamus et graui penitentia plectendos. Quod autem filius uel filia spiritualis nulli carnali filio uel  filie eiusdem hominis copulari ualeant: monstrat Nicolaus papa ad Bulgaros scribens in hec uerba: Est inter fratres et filios spirituales, grata et sancta communio; que non est dicenda consanguinitas, sed potius habenda spiritualis proximitas. Unde quidem inter eos arbitramur fieri non posse coniugale connubium; quoniam quidem nec inter eos qui natura et eos qui adoptione filii sunt, uenerande Romane leges matrimonium contrahi permittunt. Est etiam attendendum quod idem papa Salomoni episcopo scribens affirmat, eidem uiro non licere duas habere commatres, unam post alteram, quam institutionem non multum obseruat Ecclesia.



CAP. XIII. Utrum sibi coniungi ualeant qui se prius adulterio cognouerunt.


Qui se prius adulterio maculauerunt prohibentur a canonibus ne postea sibi inuicem coniugio copulentur. Unde Leo: Non potest esse matrimonium cum qua fuit adulterium. De eadem re ex concilio Tiburiensi: Relatum est auribus sanctorum sacerdotum quemdam alterius uxorem stupro uiolasse, et insuper iuramentum dedisse ut post legitimi mariti mortem si superueniret, eam duceret uxorem: quod et factum est. Tale igitur connubium prohibemus et anathematizamus. His auctoritatibus uetantur inter se facere coniugium qui se prius adulterio polluerunt. Sed tamen inter tales posse contrahi matrimonium testatur Augustinus ita dicens in lib. De  nuptiis et concupiscentia: Denique mortuo uiro cum uerum connubium fuit, fieri uerum connubium potest cum quo prius adulterium fuit. Cum igitur hec posterior auctoritas hoc permittat quod priores prohibent, attendere licet quod preteritis temporibus tales persone poterant licite copulari, sicut de Dauid et Bethsabee legitur. Sed postea ad terrorem est interdictum. Unde si qui tales his temporibus coniunguntur et in ecclesiis predicta institutio suscepta sit et confirmata, non fit inter eos coniugium, nisi per dispensationem ab Ecclesia sit permissum.



CAP. XIu. Utrum inter seruum et liberam possit contrahi matrimonium.

Inter seruum et liberam, et liberum et ancillam iuxta Romanas leges prohibetur fieri coniugium.  Unde in constitutionibus Nouellarum: Si quis per errorem mulierem ancillam duxerit liberam putans esse, uel econtrario, si libera mulier seruo per errorem iuncta sit: dicendum est omnino nuptias non constituisse. Inter liberum et ancillam, seruum et liberam nuptie contrahi non possunt. Eadem res affirmari uidetur ex concilio apud Tertineriam celebrato, in quo factum est decretum huiusmodi: Si quis ingenuus ancillam alterius uxorem acceperit et existimat quod ingenua sit, si ipsa femina postea fuerit in seruitutem redacta, si eam a seruitute redimere potest, faciat; si non potest, si uoluerit aliam accipiat. Si eam autem seruam sciebat et collaudauerat; postea eam ut legitimam habeat. Similiter et mulier ingenua de seruo alterius facere debet.  Itaque ex his auctoritatibus datur intelligi quod inter seruam personam et liberam non fiat coniugium, in quibuscunque Ecclesiis illud est prohibitum et communiter confirmatum; sed in illis ecclesiis que nondum illam institutionem susceperunt, bene fit inter tales personas coniugium, sicut in multis ecclesiis Gallicanis fit frequenter libero retinente libertatem et seruo seruitutem. Quod uidetur affirmare Augustinus sic dicens: Si femina ingenua acceperit seruum, sciens quod seruus esset, habeat eum; quia omnes unum Patrem habemus in celo, una lex erit uiro et femine. Leges quoque uidentur affirmare quoddam mirabile, hoc scilicet quod inter liberum et ancillam non possit fieri matrimonium, quamuis  etiam eorum Domini permittant et ex uoluntate consentiant. Nos autem inter seruas personas saltem dominis consentientibus credimus fieri coniugia: exemplo Hebreorum qui, quamuis serui essent in Aegypto, tamen nuptias legitime celebrabant. Hoc etiam confirmatur ex concilio Maguntiensi in quo de coniugio serui et ancille taliter est decretum. Si seruum et ancillam Dominus amborum in matrimonium coniunxerit; et postea liberato seruo ancilla non potest redimi que in seruitio est, ideo matrimonia non saluantur. De qua re etiam decretum est in concilio Cabilonensi. Dictum est quod nobis quidam matrimonia legitima potestatiua quadam presumptione dirimant, non attendentes illud Euangelicum: Quod Deus coniunxit homo non separet .  Unde uisum est nobis ut coniugia seruorum non dirimantur, etiam si diuersos dominos habeant; sed in uno coniugio permanentes dominis seruiant suis. Et hoc in illis seruandum est ubi legalis coniunctio fuit et per uoluntatem dominorum. Et attende quod in fine huius capituli uidetur affirmari quod inter seruum et ancillam absque permissione dominorum nequeat fieri copula coniugalis, uidetur tamen rationabiliter quod inter eos possit fieri coniugium si ex communi consensu copulentur, quamuis eorum domini ignorauerint. Si enim contingeret iuuenem et puellam quorum uterque Christianus esset et liber a Saracenis captiuari et in seruitutem redigi, que ratio uetaret pro uitanda fornicatione ex communi consensu copulari?



CAP. Xu. Qua etate possit fieri coniugium.


Iuuenes ante quatuordecim annos, et puelle ante duodecim iuxta leges matrimonium inire nequeunt Quod si ante predicta tempora copulationem inierunt; separari possunt, quamuis uoluntarie et assensu parentum iuncti sint. Qui uero in pueritia copulati post annos pubertatis se nolunt relinquere, sed in coniunctione permanere; iam ex hoc efficiuntur coniuges, et deinceps nequeunt separari.



CAP. XuI. Quod a furiosis non possit contrahi coniugium.

Furiosi dum sunt in furore non possunt facere coniugium, iuxta hoc decretum canonicum: Neque furiosus neque furiosa matrimonium contrahere possunt;  sed si contractum sit non separentur.



CAP. XuII. Quod frigidi non possunt facere coniugium.

Si uir frigide nature est uel si mulier naturaliter carens instrumento ad ceundum idoneo, ut nullo modo possint commisceri, tales persone nec inter se nec cum aliis possunt facere coniugium.



CAP. XuIII. De stabilitate coniugii.

Postquam ostensum est, a quibus personis inter se uel cum aliis non potest contrahi coniugium deinceps de stabilitate coniugii est tractandum Dominus insinuans non temere et passim dissoluendum esse coniugium Iudeis querentibus si liceret dare libellum repudii sic ait: Quod Deus coniunxit homo non separet . Quod Domini  preceptum sequens Paulus apostolus sic prohibuit, ne uxor uirum, aut uir uxorem dimitteret. Postquam igitur legitime sunt copulati uir et mulier, semper coniugalem societatem custodire debent dum uixerint, nex alter alteri poscenti debitum carnis debet subtrahere, dicente Apostolo: Mulier non habet potestatem sui corporis, sed uir; similiter et uir non habet potestatem sui corporis, sed mulier  At si utrique placet ex communi consensu, possunt continere ad tempus; et postea debent remeare ad torum. Unde Apostolus: Nolite fraudare inuicem, nisi ex communi consensu ad tempus ut uacetis orationi . Manifestum est igitur quod neuter potest facere uotum continentie nisi idem placeat utrique, et idem uterque uoueat; cum sint una caro,  et alter habeat corpus alterius in sua potestate. Unde Gregorius Theotiste patricie scribens ait: Cum boni coniuges aut meritum angere desiderant aut anteacte uite culpas delere, ut se ad continentiam astringant et meliorem uitam appetant, licet. Si uero continentiam quam uir appetit mulier recusat, diuidi coniugium non licet. De eodem Nicolaus Carolo regi scribens, ait: Scripsit nobis Theoberta regina se uelle dignitate seu copula exui et sola uita priuata se esse contentam desiderare; cui nos scripsimus non hoc aliter fieri posse, nisi eamdem uitam coniux eius Lotharius eligeret. Hi auctores affirmant licere utrumque uotum simul facere; sed uni sine altero non licere. Unde manifestum est quod si unus absque consensu alterius se ad religionem conuertit  et alter reclamauerit, conuersum esse cogendum ut ad torum et ad seculum redeat, quamuis tonsuram monachi et uestem acceperit. Si uero uterque uotum facit, necesse est ut in continentia permaneant. Unde scriptum est in Registro ad Adrianum notarium: Agothosalatrix presentium litterarum conquesta est maritum suum contra uoluntatem suam in monasterio urbici esse conuersum. Quod ad eiusdem abbatis culpam dubium non est pertinere; unde peritie tue precipimus ut diligenti inquisitione discutiat si forte cum eius uoluntate conuersus, uel si ipsa se mutare promiserat, et si hoc repererit, ut illum in monasterio permanere prouideat, et hanc, sicut promisit, mutare compellat. Si uero nichil horum est nec quoddam fornicationis crimen   predictam mulierem commisisse cognoueris, uolumus ut maritum suum illi etiam si tonsuratus est reddat omni occasione cessante. Hic est attendendum quod quando homines causa Dei se uoto astringunt uel continent, non soluant contra Domini preceptum coniugium. Sed cum Deus  eos separet ab amplexu; iam de carnali, sanctum et spirituale fit coniugium. Et licet uir efficiatur abbas et mulier abbatissa, tamen dum uiuunt semper sunt coniuges; nec tamen ideo aliquis putare debet inter monachum et monacham posse contrahi coniugium, cum ipsi de reddendo carnis debito non ualeant facere consensum legitimum.



CAP. XIX. De causis diuortii coniugalis.


De causis illis agendum est que faciunt diuortium inter coniuges. Dominus noster insinuauit posse dimitti uxorem a uiro causa fornicationis ubi ait: Quicunque dimiserit uxorem, nisi causa fornicationis, et aliam duxerit, mechatur; et qui dimissam duxerit mechatur . Manifestum est autem quod propter eamdem causam dimittere uirum uxori permittitur. Nam cum sint una caro et corpus unius sit in potestate alterius, eamdem legem permanendi uel se dimittendi sortiti sunt. Cum autem fornicationis causa faciat diuortium, non ille qui dimittit, sed ille qui pro culpa sua dimittitur, separat coniugium. Est autem fornicatio duplex: corporalis et spiritualis. Fit autem corporaliter quando uir, uiuente  uxore, aut mulier uiuente uiro, ex conscientia se alteri coniungit aut clam aut manifeste. Ideo ex conscientia apposui: quia si contingeret ut mulierem aliam ignorante uiro uxor in lecto collocaret et se illi uir deceptus commisceret de fornicatione uirum ignorantia excusaret. Cum autem unus de coniugibus fornicationem incurrit, non licet alteri fornicantem dimittere, nisi ipse expers fornicationis exstiterit. Unde Augustinus tractans de sermone in Monte, sic dicit: Nihil iniquius est quam fornicationis causa dimittere uxorem suam, si ipse conuincitur fornicari. Quapropter quisquis fornicationis causa uult abiicere uxorem suam, prior debet esse a fornicatione purgatus. Augustinus: Cum autem pro tali fornicatione coniugium separatur, dimittenti uel  dimisso non licet ad aliam transire copulam, Apostolo dicente: Iis qui matrimonio iuncti sunt precipio, non ego sed Dominus, uxorem a uiro non discedere; quod si discesserit, manere innuptam aut uiro reconciliari .

Ex qua auctoritate intelligitur non solum hoc quod facto pro fornicatione dissidio tantum inter se coniuges remaneant, cum in aliam nequeant copulam transire; sed etiam istud quod possint reconciliari et cohabitare sicut prius, si dimissum ad se alteri reuocare placuerit. Cui tamen uidetur contradicere Salomon, dicens: Qui tenet adulteram, stultus est et insipiens . Hieronymus quoque reconciliationem talium uidetur prohibere; qui de quadam muliere que uiuente uiro alii nupserat ad  Amandum scribens presbyterum sic dicit: Rem nouam loquor, imo non nouam sed ueterem; que ueteris Testamenti auctoritate confirmatur. Si mulier reliquerit secundum uirum et reconciliari uoluerit priori, non potest. Nos autem magis credimus Apostolo qui, sicut predictum est, permittit uiro reconciliari mulierem que, dimisso uiro fornicatore, non uult innupta permanere. In quo Augustinus sequens Apostolum sic dicit in secundo libro De adulterinis coniugiis: Non erit turpis neque difficilis etiam post perpetrata atque purgata adulteria reconciliatio coniugum, ubi per claues regni celorum non dubitatur remissio peccatorum fieri. De eadem re dicit Hermes in libro Pastorum Ego dixi pastori:  Domine, si quis mulierem fidelem habuerit in domo et hanc inuenerit in adulterio, nunquid peccat uir si conuiuit cum illa? Et dixit mihi: Quandiu nescit peccatum eius, sine crimine uiuit cum illa; si autem sciuerit uir uxorem deliquisse et non egerit penitentiam mulier, et permaneat in fornicatione sua et conuiuit uir cum illa, peccati reus erit, et particeps mechationis eius. Quid igitur si permanet in uitio suo mulier? Et dixit: Dimittat illam uxorem, et uir per se maneat. Quid si mulier dimissa penitentiam egerit et uoluerit ad uirum suum reuerti, num recipietur a uiro suo? Et dixit: Imo, et si non receperit eum uir suus peccat, et magnum peccatum admittit sibi. Ergo debet recipere peccatricem que penitentiam egit, sed non sepe. Ex predictis itaque  auctoritatibus liquet quod mulierem a fornicatione discedere uolentem non debet uir abiicere; sed de fornicatione penitentem et reconciliari uolentem debet et potest causa Dei suscipere. Non est hoc loco pretermittendum quando aliquis cognatam uxoris proprie incestu maculauit, si illud occultum est, nec probari potest; iudicat Ecclesia illum peccatorem suscepta penitentia cum uxore sua remanere nec incestum facere cum uxore legitima. Si uero manifestum est, iudicare solet Ecclesia ab uxoris consortio esse separandum. Potest tamen indulgentia fieri si uxor eius et illa quam polluit in remotioribus gradibus cognate sint.



CAP. XX. De spirituali fornicatione.

Spiritualis autem fornicatio est uel generalis de  qua dictum est: Perdidisti omnes qui fornicantur abs te ; uel est spiritualis sicut idololatria et alia infidelitas Christiane fidei contraria, uelut iudaismus. Et hac spirituali fornicatione permittitur homini fideli dimittere coniugem infidelem. Quod ex uerbis Apostoli percipitur, qui cum uetuisset ex auctoritate Domini ne fidelem coniugem fidelis amitteret; postea de fideli uiro et uxore infideli loquens, sic ait: Nam ceteris ego dico non Dominus. Si quis frater uxorem habet infidelem et hec consentit habitare cum illo, non dimittat illam; et si qua mulier uirum habet infidelem, et hic consentit habitare cum illa, non relinquet eum . Ex his uerbis apparet quod fideli liceat infidelem relinquere, quamuis sit perfectum propter infidelem lucrandum  Deo, remanere cum infideli si ipse consenserit. Nisi enim liceret infidelem dimittere, ita ex auctoritate Domini inter istorum utrumque uetaret fieri diuortium, sicut inter utrumque fidelem uetuerat. uidetur etiam Apostolus permittere quod dimisso infideli alium sibi fidelem possit copulare. Dicit enim. Si infidelis discedit, discedat: non enim frater aut soror subiecta est seruituti in huiusmodi . Hec equidem dicendo nec addendo ut infideli dimisso fidelis innupta permaneat, sicut agendum de utroque fideli preceperat; aperte dat intelligere quod dimisso infideli postea fidelis ualeat alii fideli se coniungere. Nec istud contrarium est Apostolo dicenti: Precipio non ego sea Dominus, uxorem a uiro non  discedere: quod si dicesserit manere innuptam  Hoc enim dictum est de illis quorum uterque fidelis est; quando autem alter infidelis est, licet fideli infidelem retinere uel abiicere sicut per Eutitianum papam monstratur qui ait: Si quis gentilis gentilem duxerit uxorem ante baptisma; post baptismum in sua potestate erit eam habere uel dimittere. Dignum uidetur inquisitione utrum liceat uiro uxorem dimittere pro qualibet fornicatione, id est pro auaritia uel aliis criminibus ad que uxor scelerata credens atque confitens fidem catholicam uirum conatur applicare. In quo animaduertendum est quod si uxor non patitur secum habitare uirum nisi uir sceleribus eius communicet, prius debet uir ab eius separari consortio quam eius sceleribus inquinetur;  iuxta illud preceptum Domini: Si oculus tuus dexter scandalizauerit te, erue eum et proiice eum abs te . Si uero uxor confitens fidem catholicam patitur uirum cohabitare, quantumcunque sit scelerata non debet ab ea uir discedere. Si post legitimam uiri et mulieris desponsationem alterum eorum contingeret incidere in lepram uel in aliam infirmitatem quantumcunque grauissimam; non propter hoc sanus potest infirmum dimittere, sed debet eum sustentare et etiam carnis debitum si infirmus poposcerit exsoluere. Unde Augustinus in lib. De sermone Domini in Monte: Si uxorem quisquam habeat siue sterilem siue deformem corpore, siue debilem membris, uel cecam, uel claudam, uel surdam, uel si quid aliud, siue morbis uel doloribus laboribusque  confectam, et quidquid, excepta causa fornicationis, excogitari potest, uehementer horribilem eam pro societate et fide sustineat. De iis qui, legitime iuncti, postea nequeunt carnaliter misceri, si alter eorum uel quod uterque reclamauerit, ideo quod nequeant sibi carnis debitum reddere: gallicana iudicat Ecclesia  ut inde suscepta fide et legitima probatione discedant, et aliis si uelint se coniungant. Unde in libro sexto Codicis: Si maritus uxori ab initio matrimonii usque ad duos annos continuos computando misceri minime propter naturalem imbecillitatem ualeat, mulier potest uel eius parentes sine periculo dotis amittende repudium marito dare. Si qua mulier se proclamauerit quod uir suus nunquam coiisset  cum ea, exeant inde ad crucem, et si uerum fuerit separentur, et illa quid uult faciat. Beatus uero Gregorius eos qui noscuntur cum aliis coisse personis non permittit postquam coniuncti sunt a se discedere, quamuis nequeant opus complere nuptiarum. Si autem uir frigide nature fuerit, tunc facta eius probatione illum et mulierem a se permittit discedere, dicens ita: De his requisitus, qui ob causam frigide nature dicuntur non posse inuicem opera carnis dantes commisceri, dissidium concedimus. Iste uero si non potest uti ea, pro uxore habeat quasi sororem. Quod si mulier causatur uolo mater esse, uterque septima manu dicat ut nunquam per commistionem carnis coniuncti una caro effecti fuissent,  tunc uidetur mulier posse secundas contrahere nuptias. Quod si et ille aliam copulam acceperit, tunc peracta penitentia priora cogantur recipere connubia. Hec auctoritas Magni Gregorii aperte prohibet separari coniuges legitime coniunctos qui possunt cum aliis coire, quamuis nequeant inter se commisceri. Et in hoc concordat Domino prohibenti ne uir dimittat uxorem nisi causa fornicationis . Si uero post legitimam coniunctionem ex aliqua causa hoc incurrerit ut uir filium uxoris sue uel mulier filium uiri sui de sacro fonte leuauerit, uel in catechizatione siue in confirmatione tenuerit; propter hanc causam non debent separari. Unde Nicolaus Salomoni episcopo scribens ait: Nosse desideras utrum mulier que uiri sui filium de sacro fonte leuauit  possit cum eodem uiro copulari. Quos sic posse coniungi decernimus; quia secundum sacros canones nisi amborum consensu nullius religionis obtentu debet coniux dimittere coniugem, cum precipiat Apostolus: Nolite, inquiens, fraudare inuicem nisi ex consensu ut uacetis orationi . De eadem re Ioannes papa Anselmo Legunigine episcopo Ecclesie isto modo scribit: Ad limina Apostolorum presens homo Stephanus nomine ueniens nostro prelatui innotuit quod filium suum in extremo uite positum necdum baptismi unda lotum necessitate cogente baptizasset, eumque propriis manibus suscepisset; atque huius rei negotio notitie tue patefacto reuerentia tua zelo Dei flagrans prefatum hominem a sua iudicauerit coniuge esse  separandum. Quod fieri nullatenus debet Scriptura dicente: Quod Deus coniunxit homo non separet, . De eodem in concilio Cabilonensi: Dictum est quasdam feminas fraudulenter ut a uiris suis separarentur proprios coram episcopis filios tenuisse ad confirmandum. Unde nos dignum duximus ut si qua mulier filium suum coram episcopo tenuerit ad confirmandum quandiu uiuat penitentiam agat: a uiro tamen suo non separetur. His auctoritatibus confirmatur quod coniuges separari non debeant si, postquam legitime coniuncti sunt, alter leuat filium alterius de sacro fonte uel tenet ad confirmandum. Sed Deusdedit papa uidetur contrarium affirmare sic dicens: Peruenit ad nos diaconus sanctitatis uestre epistolam deferens quod quidam uiri et mulieres  preterito Sabbato pro magno populorum incursu nescientes filios suos sumpsisse de lauacro sancto; sed beate memorie sancti Patres Innocentius et Celestinus cepiscoporum plurimorum consensu in apostolorum principis Ecclesia prohibentes talia scripserunt et confirmauerunt ut nullomodo se in coniugio reciperent mulieres et uiri qui quacunque ratione susceperint natos; sed separarent se, ne suadente diabolo, tale uitium inolescat per mundum. Hec papa Deusdedit: Sed non est ei in hoc accedendum, cum prohibeat Dominus uirum dimittere uxorem nisi causa fornicationis . Et etiam Innocentius et alii auctores quos ipse induxit ad suam sententiam corroborandam de illis tantum agere  uidentur qui ante compatres et commatres fuerunt quam coniuges essent, quos iure prohibuerunt ne se coniugio reciperent. Sicut superius dictum est, fornicationem siue corporalem siue spiritualem sufficere ad separationem coniugii, ita uerum est omnes causas quas superius diximus impedire personas aliquas ne possint facere coniugium, procul dubio sufficere ad earumdem personarum separationem si forte tales persone coniuncte sint. Cum enim uotum continentie ante coniunctionem contractum impediat monachum et monacham ne possint facere matrimonium, propter idem separari debent si forte post illud coniuncti sunt. Similiter de cognatione et de aliis iudicandum est ut quecunque cause obsistunt aliquibus personis ne coniuges fieri ualeant  eedem ad separationem earum si forte coniuncte sint ualeant. De cognatione tamen est hoc attendendum si inter uirum et uxorem propriam reperitur in gradibus remotioribus, potest eis indulgentia fieri; quod si non fiat debent separari. Separatio autem cognatorum sic fieri debet, ut duo uel tres de parentela iurent cognationem; aut si eorum parentela tota defecerit, tunc a uicinis antiquioribus et ueracioribus fiat probationis iuramentum.



CAP. XXI. De secundis nuptiis.

Superioribus adiungendum est quod de uiro et de muliere copulatis legitime, si alter moritur et alter superuiuit, licet superstiti sine offensione secundas inire nuptias, iuxta Apostolum dicentem: Mulier alligata est uiro quanto tempore uiuit uir eius;  quod si dormierit uir eius liberata est a lege uiri, cui uult nubat tantum in Domino . Nec sole prime uel secunde nuptie sunt licite; sed etiam tertie et quarte et alie, iuxta Augustinum qui dicit: De tertiis et quartis et ultra de plurimis nuptiis solent homines mouere questionem. Unde breuiter respondeo, nec me ullas nuptias audere damnare nec uerecundiam numerositatis auferre. Idem testatur Hieronymus dicens: Ego nunc libera uoce exclamo non damnari in Ecclesia bigamiam, imo nec trigamiam; et ita licere quinto et sexto, quoniam et secundo marito nubere. Itaque apparet ex supradictis auctoritatibus quod liceat post mortem coniugum nuptias multoties celebrare. Potest tamen aliquibus uideri quod peccatum sit bigamia, cum  Apostolus describens hominem honore episcopali dignum dicat eum esse uirum unius uxoris , ab honore bigamos excludens quasi transgressores. Sed sciendum est illud fieri non culpa bigamie, sed pro sacramenti honestate. Honestius enim uicem Christi gerit episcopus qui iunctus est soli mulieri, sicut uni Ecclesie iunctus est Christus. uidetur tamen affirmare quod bigamia sit peccatum illud Cesariensis decretum concilii. Presbyterum nuptiis bigami prandere non conuenit; quia cum penitentia bigamus egeat, quis erit presbyter qui talibus nuptiis possit prebere consensum? Sed non dicimus bigamum ideo egere penitentia quod sit peccatum secundas nuptias facere; sed quia forsitan  cum sit nimis incontinens  ultra modum in uxorem propriam exerceat libidinem. Nec presbyter talibus nuptiis debet consentire,  eo quod eas frequentando homines exhortetur ad nuptias frequenter iterandas.





DE SACRAMENTIS CHRISTIANE FIDEI.



PRAEFATIUNCULA.

Librum de sacramentis Christiane fidei studio quorumdam scribere compulsus sum; in quo nonnulla que antea sparsim dictaueram propterea quod iterato eadem stylo exprimere molestum uel superfluum uidebatur, inserui. In quibus, si forte sermo simplicior colorem dictaminis seruare non potuerit, non multum interesse putaui, eadem ueritate constante. Hoc autem magis me mouet quod cum hec eadem prius negligentius dictassem (utpote nondum adhuc futuri operis propositum habens, passim transcribenda exposui: sufficere tunc arbitratus eiusmodi minima uel adnotata in notitiam uenire. Sed, quia postmodum cum eadem huius operis textui insererem, quedam in ipsis mutare, quedam uero adiicere uel detrahere ratio postulabat. Lectorem admonitum esse uolo, ut sicubi ea extra operis huius seriem aliud aut aliter aliquid habentia inuenerit, hanc diuersitatis causam esse sciat, et si quid forte in eis emendandum fuerit, ad huius operis formam componat. Sane hoc opus in duos libros distinxi; quatenus in tanta rerum multitudine et prolixitate incisio narrationis legentibus tedium tolleret, et simul utrumque scribere non ualentibus aut diuisim habere uolentibus commodiorem formam exhiberet.



HOC OPERE CONTENTA.


    Prologus et libri duo.
    Primus liber a principio mundi usque ad Incarnationem uerbi narrationis seriem deducit.
    Secundus liber ab Incarnatione uerbi usque ad finem et consummationem omnium ordine procedit.
    Item primus liber duodecim clausulas siue partes complectitur.
    Prima pars tractat de creatione et constitutione huius sensibilis mundi.
    Secunda de causa creationis humane et de primordialibus causis rerum omnium.
    Tertia de cognitione Dei, qualiter ab initio manifestatus est et unus et trinus.
    Quarta de uoluntate Dei et de diuersis modis, quibus sacra Scriptura de uoluntate Dei loqui consueuit.
    Quinta de creatione angelorum, et confirmatione et lapsu, et de ceteris que ad ipsos pertinent.
    Sexta de creatione hominis, et de statu eius ante peccatum.
    Septima de lapsu.
    Octaua de reparatione.
    Nona de institutione sacramentorum.
    Decima de fide.
    Undecima de sacramentis naturalis legis.
    Duodecima de sacramentis scripte legis.
    Huius libri capitula per singulas partes subter ordinauimus in hunc modum:





TABULA PROLOGI. In distinctione prologi capitula sunt hec.


    CAP. I. Que sint discenda a principio.
    CAP. II. Que sit materia diuinarum Scripturarum.
    CAP. III. Quoniam diuina Scriptura per opera  conditionis descendat ad narranda opera restaurationis.
    CAP. Iu. Quod tripliciter tractat de materia sua eloquium sacrum.
    CAP. u. Quod in sacro eloquio non sole uoces sed et res significare habent.
     CAP. uI. Quomodo omnes artes subseruiunt diuine sapientie.
    CAP. uII. De numero librorum sacri eloquii.





TABULA PRIORIS LIBRI.


CAPITULA PRIMAE PARTIS.

    CAP. I. Unum esse principium a quo facta sunt omnia de nichilo.
    CAP. II. Utrum prius materia facta est quam forma.
    CAP. III. Ratio quare uoluit Deus per temporum interualla opera sua ad completionem perducere et prius esse facere quam pulchrum esse.
    CAP. Iu. Utrum potuit aliquando esse materia sine forma.
    CAP. u. Simul creata fuisse omnia, id est, uisibilia  et inuisibilia.
    CAP. uI. De prima informitate rerum omnium qualis fuit: et quandiu mundus in illa permansit.
    CAP. uII. De distinctione formationis.
    CAP. uIII. De mysterio lucis quare prima facta est.
    CAP. IX. Qualis eadem facta est lux, et ubi.
    CAP. X. Quod simul facta est lux uisibilis et inuisibilis et pariter diuisa a tenebris.
    CAP. XI. Quod lux tres dies illuminauit; et quare ante solem facta est.
    CAP. XII. Sacramentum diuinorum operum.
    CAP. XIII. Quare dixit Scriptura: uidit Deus lucem.
    CAP. XIu. Que sit cautela boni operis hic significata.
     CAP. Xu. Quid factum est de luce illa primaria post creatum solem: et an de ipsa sol substantialiter factus est.
    CAP. XuI. Utrum Deus per sex dies sine interuallo operatus est, siue alio quolibet modo.
    CAP. XuII. De opere secunde diei quando factum est firmamentum.
    CAP. XuIII. De qua materia factum sit firmamentum; et quale factum sit.
    CAP. XIX. Sacramentum supradictorum.
    CAP. XX. Quare non dicitur Deus uidisse opus secunde diei quod bonum esset.
    CAP. XXI. Quomodo congregate sunt aque in unum locum, ut arida appareret.
     CAP. XXII. Quomodo terra germina produxit.
    CAP. XXIII. Quare ille aque que super celum sunt non sunt congregate in unum locum.
    CAP. XXIu. Quod his tribus diebus facta est rerum dispositio.
    CAP. XXu. Quomodo tribus diebus sequentibus ornatus est mundus.
    CAP. XXuI. An de ipsis elementis facta sint que ad ornatum illorum facta sunt.
    CAP. XXuII. Sacramentum quare aues et pisces de una materia facti sunt; et in una sede dispositi non sunt.
    CAP. XXuIII. Quare opera conditionis prius commemorantur; deinde opera restaurationis.
     CAP. XXIX. Quod in operibus restaurationis maxime uersatur tractatio.
    CAP. XXX. Quatuor esse per que sermo subsequens decurrit.

CAPITULA SECUNDAE PARTIS.
    CAP. I. De causa creationis hominis et de causis primordialibus rerum omnium.
    CAP. II. De causis primordialibus et de effectibus earum.
    CAP. III. De generatione causarum primordialium.
    CAP. Iu. Que sit prima causa conditionis rationalium.
    CAP. u. Quod diuine uoluntati et bonitas adfuit et potestas.
     CAP. uI. De tribus perfectis et perficientibus omnia.
    CAP. uII. Quod hec tria de Deo secundum substantiam dicuntur.
    CAP. uIII. Quare hec tria cum secundum substantiam dicantur, quasi propria in quibusdam locis personis attributa inueniuntur.
    CAP. IX. Quod sapientia Dei cum una sit in se, secundum nos diuersa nomina sortitur.
    CAP. X. Quod uoluntas Dei eterna fuit de opere temporali.
    CAP. XI. Quod tria in Deo ceterna fuerunt.
    CAP. XII. Quod tria uisibilia mundi, tria inuisibilia Dei demonstrant.
    CAP. XIII. Quod similitudo Dei in rationali creatura  perfectior est quam extra eam.
    CAP. XIu. De scientia et prescientia Dei, et quod ex ea in rebus necessitas prouenire uidetur.
    CAP. Xu. Quomodo omnia in Deo ab eterno erant priusquam in semetipsis subsisterent; et eorum illic non prescientia, sed scientia erat.
    CAP. XuI. Si res future non fuissent, sapientia Dei scientia esset, sed prescientia non diceretur.
    CAP. XuII. Quomodo utrumque eternum est prescitum esse et futurum esse.
    CAP. XuIII. Quomodo si rerum euentus mutarentur prescientia tamen non mutaretur.
    CAP. XIX. De prouidentia Dei; et quod duplex est prouidentia Dei in suis et alienis.
     CAP. XX. De dispositione diuina.
    CAP. XXI. De predestinatione diuina.
    CAP. XXII. De potestate Dei, et quod dupliciter consideratur potestas in Deo esse; et utroque modo Deum omnipotentem esse.

CAPITULA TERTIAE PARTIS.
    CAP. I. Qualiter ab initio Deus agnitus est, et quod unus et quod trinus.
    CAP. II. Quare Deus nec totus sciri, nec totus ignorari potest.
    CAP. III. Quibus modis cognitio Dei ad hominem uenit.
    CAP. Iu. Quod Deus trinus et unus; et quid in unitate et quid in Trinitate.
    CAP. u. Explicatio propositarum discretionum.
     CAP. uI. De illo cognitionis genere quo mens rationalis in se Deum uidere potest.
    CAP. uII. Quod seipsam esse uidet mens rationalis.
    CAP. uIII. Et quod se cepisse intelligit.
    CAP. IX. Quod Deus est et etiam quod sine principio est.
    CAP. X. Eiusdem rei argumentum foris in creaturis.
    CAP. XI. Quod Deus trinus et unus.
    CAP. XII. Quod uere et summe unus.
    CAP. XIII. Quod immutabilis est Deus.
    CAP. XIu. Quod rationem creatura recte considerata adiuuat ad cognoscendum Deum.
    CAP. Xu. Quibus modis corpora mutantur.
    CAP. XuI. Quibus modis spiritus mutantur.
     CAP. XuII. Quod Deus essentialiter est et uere est, et in omni creatura siue natura, siue sui definitione; et in omni loco sine circumscriptione, et in omni tempore sine uicissitudine uel mutatione.
    CAP. XuIII. Quomodo spiritus creati locales sunt, et quomodo corpora.
    CAP. XIX. Ratio qualiter Deus non solum unus, sed trinus sit.
    CAP. XX. De uerbo intrinseco et extrinseco.
    CAP. XXI. Quod imago Dei in rationali creatura expressior est, et uestigium Trinitatis inuenitur in ipsa.
    CAP. XXII. Quomodo tres persone sint in essentia siue substantia una.
     CAP. XXIII. De discretione nominum in Trinitate una.
    CAP. XXIu. Quomodo Spiritus sanctus a Patre et Filio mittitur eterna processione ab illis, et temporali aduentu ad nos.
    CAP. XXu. Quare tria illa ineffabilia in deitate persone tres dicuntur: et tria in humanitate non dicuntur.
    CAP. XXuI. Quare potentia Patri tribuitur, sapientia Filio, bonitas siue benignitas Spiritui sancto.
    CAP. XXuII. Alia ratio quare illa que secundum substantiam dicuntur et communia sunt, personaliter sunt discreta.
    CAP. XXuIII. Quod uestigium Trinitatis non solum  in rationali creatura, sed etiam in corporea reperitur.
    CAP. XXIX. Quod in his tribus omnia.
    CAP. XXX. Recapitulatio supradictorum.
    CAP. XXXI. Breuis summa eorum que supradicta sunt cum adiectione quorumdam.

CAPITULA QUARTAE PARTIS.
    CAP. I. De uoluntate Dei.
    CAP. II. Quot modis Scriptura uoluntatem Dei accipiat.
    CAP. III. Prima beneplacitum dicitur
    CAP. Iu. Secunda operatio; tertia permissio.
    CAP. u. Quod Deus bona fecit, mala permisit.
    CAP. uI. Quare Deus mala permisit.
     CAP. uII. Quare operatio et permissio Dei uoluntas eius dicuntur.
    CAP. uIII. Quod duplex sit discretio uoluntatis Dei; in beneplacito eius et in signo beneplaciti eius.
    CAP. IX. Quarta est in preceptione; quinta in prohibitione.
    CAP. X. Quod non similia signa sunt eterni beneplaciti preceptio et prohibitio, sicut operatio et permissio.
    CAP. XI. Quomodo fallere uidetur Deus preceptione uel prohibitione, aliud innuens quam sit in beneplacito suo.
    CAP. XII. Utrumque durum sonare; uel quod Deus precipiat quod nolit, uel quod nolit fieri permittat.
    CAP. XIII. Quod Deus non uult mala, quamuis uelit  ut mala sint, quia hoc bonum est.
    CAP. XIu. Quod semper impletur uoluntas Dei.
    CAP. Xu. Quomodo mali excusabiles non sunt, quamuis per eos uoluntas Dei impleatur.
    CAP. XuI. Quare precepit Deus omne quod precipit.
    CAP. XuII. Omne quod bonum dicitur, uel secundum se uel ad aliquid bonum dicitur.
    CAP. XuIII. Quod secundum se bonum dicitur et uniuersaliter dicitur, uere et summe bonum esse.
    CAP. XIX. De tribus generibus boni.
    CAP. XX. Maius bonum esse illud ex quo maius bonum est.
    CAP. XXI. Quod Deus propter se, id est pro utilitate sua uel commodo nichil precipit.
     CAP. XXII. Quod Deus hoc unicuique precipere habet quod bonum est ipsi cui precipit, etiam si bonum omnium non est.
    CAP. XXIII. Quod bonum uniuersitatis Deus impedire non habet, etiam si illud alicui bonum non est.
    CAP. XXIu. Quod operatio et permissio Dei signa sint quid esse bonum sit etiam si illud bonum non sit: preceptio et prohibitio signa sunt quid bonum sit, etiam si illud esse bonum non sit.
    CAP. XXu. Beneplacitum Dei aliquando esse ad rem; aliquando ad actum rei.
    CAP. XXuI. De rerum ordine in primis et secundis et tertiis.

 CAPITULA QUINTAE PARTIS.
    CAP. I. De creatione angelorum, et ceteris de illis inquirendis.
    CAP. II. Quod in principio creati sunt angeli.
    CAP. III. Quod rationalis creatura prima omnium facta est dignitate; quoniam ad ipsam refertur conditio reliquorum, sicut ipsius conditio ad Deum refertur, quoniam ad similitudinem Dei facta est sola.
    CAP. Iu. Quod in principio primo simul facta sunt et corporea omnia in materia, et incorporea in angelica natura.
    CAP. u. Quod et corporea et incorporea natura et secundum aliquid informis facta est, et secundum aliquid formata.
     CAP. uI. Quales fuerunt angeli quando primo facti sunt.
    CAP. uII. Quod non facti sunt de materia preiacente, sicut corporea.
    CAP. uIII. De quatuor proprietatibus nature angelice.
    CAP. IX. De differentia substantie spiritualis.
    CAP. X. De differentia cognitionis.
    CAP. XI. De differentia liberi arbitrii.
    CAP. XII. In quo similes conditi sunt, et in quo dissimiles.
    CAP. XIII. De triplici potestate illorum.
    CAP. XIu. De triplici cognitione.
    CAP. Xu. Utrum perfecti facti sunt angeli an imperfecti.
     CAP. XuI. Quod tribus modis perfectum dicitur, secundum tempus, secundum naturam et uniuersaliter.
    CAP. XuII. Quod perfecti conditi sunt secundum primam perfectionem.
    CAP. XuIII. Utrum prescii fuerunt futuri euentus sui.
    CAP. XIX. Quales conditi sunt, boni an mali; iusti an iniusti; beati an miseri.
    CAP. XX. De libero arbitrio illorum in primo conditionis principio, quando subsistere ceperunt.
    CAP. XXI. Quid sit liberum arbitrium.
    CAP. XXII. Quod semper liberum arbitrium non ad presens spectat sed ad futurum, nec ad omne sed ad contingens tantum.
     CAP. XXIII. De auersione et lapsu malorum, et de conuersione et confirmatione bonorum.
    CAP. XXIu. Quomodo in labentibus culpa gratiam auertit, et in stantibus gratia meritum adiuuat.
    CAP. XXu. Quod in sola uoluntate, et iustitia est et iniustitia.
    CAP. XXuI. Quod peccatum nec substantia est nec de substantia, sed priuatio boni.
    CAP. XXuII. Quomodo Deus omnem uoluntatem et potestatem angelorum, ad sue uoluntatis ordinem et dispositionem intorquet.
    CAP. XXuIII. Quod quatuor modis Deus cercet uoluntatem et potestatem malorum angelorum.
    CAP. XXIX. De occulta dispositione Dei qua malas  etiam uoluntates ad suam uoluntatem intorquet, et disponit secundum suam uoluntatem.
    CAP. XXX. De ordinibus angelorum quot in principio a Deo conditi sunt.
    CAP. XXXI. Utrum plures remanserunt quam ceciderunt.
    CAP. XXXII. De discreta cognominatione angelorum.
    CAP. XXXIII. Utrum omnes spiritus celestes mittantur.
    CAP. XXXIu. De ministeriis angelicis.

CAPITULA SEXTAE PARTIS.
    CAP. I. De creatione hominis et statu eius ante peccatum, et quare Deus hominem ex corpore et anima fecit.
     CAP. II. Qualiter homo ad imaginem et similitudinem Dei factus sit.
    CAP. III. De creatione et origine anime.
    CAP. Iu. De libero arbitrio.
    CAP. u. De duplici sensu anime.
    CAP. uI. De duobus bonis ipsius hominis.
    CAP. uII. De duobus preceptis nature et discipline.
    CAP. uIII. De tribus generibus rerum.
    CAP. IX. De gemina custodia uite inferioris.
    CAP. X. De tribus statibus hominis.
    CAP. XI. De primo statu ante peccatum.
    CAP. XII. De scientia hominis, ante peccatum.
    CAP. XIII. De cognitione rerum uisibilium.
    CAP. XIu. De cognitione Creatoris.
     CAP. Xu. De cognitione sui.
    CAP. XuI. De qualitate liberi arbitrii per tres status.
    CAP. XuII. De uirtute hominis ante peccatum.
    CAP. XuIII. Qualis creatus sit primus homo secundum corpus.
    CAP. XIX. Quandiu homo si non peccasset in hac uita inferiori manere debuisset.
    CAP. XX. De alimento eius.
    CAP. XXI. De studio eius.
    CAP. XXII. Si non peccasset homo, quales filios genuisset.
    CAP. XXIII. Utrum iusti an iniusti nascerentur.
    CAP. XXIu. Utrum paterne iustitie heredes essent.
     CAP. XXu. Utrum simul transferendi fuissent an per successiones.
    CAP. XXuI. Utrum perfecti nascerentur statura et scientia.
    CAP. XXuII. De institutione primi hominis.
    CAP. XXuIII. De institutione hominis secundum inferiorem uiam.
    CAP. XXIX. De institutione hominis secundum superiorem uitam.
    CAP. XXX. De loco in quo positus est primus homo
    CAP. XXXI. De ligno uite.
    CAP. XXXII. De ligno scientie boni et mali.
    CAP. XXXIII. Quod homo in paradiso positus est,  non creatus.
    CAP. XXXIu. Quare unus primum creatus est.
    CAP. XXXu. Quare mulier de uiro facta, et quare de latere.
    CAP. XXXuI. Quare dormienti costa abstracta est.
    CAP. XXXuII. De sex modis operandi.

CAPITULA SEPTIMAE PARTIS.
    CAP. I. De lapsu primi hominis.
    CAP. II. Quare diabolus in forma aliena ad hominem uenit.
    CAP. III. Quare prius ad feminam uenit.
    CAP. Iu. Quare ab interrogatione exorsus est.
    CAP. u. Quod non soli uiro preceptum datum sit.
    CAP. uI. De modo tentationis.
     CAP. uII. Que mala fuerunt in originali peccato.
    CAP. uIII. Quod mulier delectatione promissionis persuasioni assensum dedit.
    CAP. IX. De duobus generibus tentationum.
    CAP. X. Utrum plus peccauit Adam an Eua.
    CAP. XI. De appetitu iusti et appetitu commodi.
    CAP. XII. Utrum homo uolens an nolens appetitum iusti perdidit.
    CAP. XIII. Quod iustitie sit mensura.
    CAP. XIu. De mensura inferioris boni.
    CAP. Xu. De mensura boni superioris.
    CAP. XuI. Quid malum fuit in homine.
    CAP. XuII. Quod homo, quia in appetitu iusti peccauit, in appetitu commodi punitus est.
     CAP. XuIII. Quare inferior appetitus mensuram non tenet.
    CAP. XIX. Quod spiritui carnis cura iniuncta est.
    CAP. XX. Quod necessitas concupiscendi non excusat, quia uoluntate uenit.
    CAP. XXI. Quod commodum et ordinatum appetendum sit.
    CAP. XXII. Quod nichil appetitur nisi commodum.
    CAP. XXIII. Quomodo necessitas ex uoluntate uenit.
    CAP. XXIu. Quid generati trahimus et quid regenerati amittimus.
    CAP. XXu. De originali peccato.
    CAP. XXuI. Quot modis dicatur originale peccatum.
     CAP. XXuII. Quod primo homini actuale hoc nobis originale.
    CAP. XXuIII. Quid sit originale peccatum.
    CAP. XXIX. Quomodo originale peccatum a patribus in filios transeat.
    CAP. XXX. Quod anima non sit extraduce.
    CAP. XXXI. Quomodo per carnem peccatum transit ad animam.
    CAP. XXXII. Quomodo ignorantia uitium sit.
    CAP. XXXIII. Quod angeli facti sunt, ut ab intus erudirentur, homines a foris.
    CAP. XXXIu. Unde concupiscentia nascitur, et unde ignorantia.
    CAP. XXXu. Quomodo anima peccati originalis  particeps fiat.
    CAP. XXXuI. Ratio quorumdam de animabus incorporandis.
    CAP. XXXuII. Quomodo a patribus iustis, peccatores filii nascuntur.
    CAP. XXXuIII. Utrum omnia peccata precedentium patrum ad filios transeant.

CAPITULA OCTAuAE PARTIS.
    CAP. I. De eo quod tria sunt consideranda circa reparationem hominis.
    CAP. II. De quinque locis.
    CAP. III. Quomodo dispositus est homo ad penitentiam.
    CAP. Iu. De causa hominis aduersus Deum et diabolum.
     CAP. u. De discretione iudiciorum.
    CAP. uI. Cur Deus homo.
    CAP. uII. Quid ad nos pertinuit passio Christi.
    CAP. uIII. De iustitia potestatis et equitatis.
    CAP. IX. De iustitia patiente et cogente.
    CAP. X. Quod aliter Deus redemisse potuisset hominem si uoluisset.
    CAP. XI. Qua ratione instituta sunt sacramenta.
    CAP. XII. De tempore institutionis sacramentorum.
    CAP. XIII. De institutione coniugii ante peccatum.

CAPITULA NONAE PARTIS.
    CAP. I. Quatuor esse consideranda in institutione sacramentorum.
    CAP. II. Quid sit sacramentum.
    CAP. III. Quare instituta sint sacramenta.
     CAP. Iu. De distinctione trium operum et trium operantium.
    CAP. u. Institutionem sacramentorum quantum ad Deum dispensationis esse; quantum ad hominem necessitatis.
    CAP. uI. De materia sacramentorum.
    CAP. uII. Quot sunt genera sacramentorum.
    CAP. uIII. De tribus que necessaria sunt ad salutem.

CAPITULA DECIMAE PARTIS
    CAP. I. De fide septem esse inquirenda.
    CAP. II. Quid sit fides.
    CAP. III. Que sint in quibus fides constat.
    CAP. Iu. De incremento fidei.
    CAP. u. De his que ad fidem pertinent.
     CAP. uI. Utrum secundum mutationes temporum mutata sit fides.
    CAP. uII. Quid sit quo nichil minus unquam fides habere potuit.
    CAP. uIII. Recapitulatio supradictorum.
    CAP. IX. De sacramento fidei et uirtute.

CAPITULA UNDECIMAE PARTIS.
    CAP. I. De sacramentis naturalis legis.
    CAP. II. De prima differentia precedentium et subsequentium sacramentorum.
    CAP. III. Alia differentia.
    CAP. Iu. Quod homo a Deo institutus est ad decimas offerendas.
    CAP. u. Prima differentia; secunda differentia;  tertia differentia.
    CAP. uI. Quare prima mutata sunt per secunda.
    CAP. uII. De tribus generibus operum.

CAPITULA DUODECIMAE PARTIS.
    CAP. I. De unione populi fidelis.
    CAP. II. De circumcisione.
    CAP. III. De preparatione legis.
    CAP. Iu. De sacramentis scripte legis.
    CAP. u. De immobilibus preceptis.
    CAP. uI. De tribus preceptis prime tabule
    CAP. uII. De aliis septem secunde tabule.
    CAP. uIII. De ordine preceptorum Dei.
    CAP. IX. De mobilibus et superadditis preceptis.
    CAP. X. Quod tria sunt genera sacramentorum in lege.




Secundi libri partes, et partium capita ante ipsum ponentur.



LIBRI PRIORIS DE SACRAMENTIS PROLOGUS Quare lectionem mutauerit.


Cum igitur de prima eruditione sacri eloquii que in Historica constat lectione, compendiosum uolumen prius dictassem, hoc nunc ad secundam eruditionem  introducendis preparaui; in quo, si fundamento quodam cognitionis fidei animum stabiliant, ut cetera que uel legendo uel audiendo superedificare potuerint, inconcussa permaneant. Hanc enim quasi breuem quamdam summam omnium in unam seriem compegi, ut animus aliquid certum haberet, cui intentionem affigere et conformare ualeret, ne per uaria Scripturarum uolumina et lectionum diuortia sine ordine et directione raperetur.



CAP. I. Que sint discenda a principio.


Quisquis ad diuinarum Scripturarum lectionem erudiendus accedit, primum considerare debet que sit materia, circa quam uersatur earum tractatio; quia, si rerum illarum de quibus scriptura facta est notitiam habuerit, facilius postmodum dictorum eius ueritatem siue profunditatem perspiciet.



CAP. II. Que sit materia diuinarum Scripturarum.

Materia diuinarum Scripturarum omnium, sunt opera restaurationis humane. Duo enim sunt opera in quibus uniuersa continentur que facta sunt. Primum est opus conditionis. Secundum est opus restaurationis. Opus conditionis est quo factum est, ut essent que non erant. Opus restaurationis est quo factum est ut melius essent que perierant.  Ergo opus conditionis est creatio mundi cum omnibus elementis suis. Opus restaurationis est incarnatio uerbi cum omnibus sacramentis suis; siue iis que precesserunt ab initio seculi, siue iis que subsequuntur usque ad finem mundi. uerbum enim incarnatum rex noster est, qui in hunc mundum uenit cum diabolo pugnaturus; et omnes sancti qui ante eius aduentum fuerunt, quasi milites sunt ante faciem regis precedentes; et qui postea uenerunt et uenient usque ad finem mundi milites sunt regem suum subsequentes. Et ipse rex medius est in exercitu suo; hinc inde uallatus incedens et stipatus agminibus suis. Et licet in hac tanta multitudine diuerse armorum species in sacramentis et obseruationibus  precedentium et subsequentium populorum appareant, omnes tamen uni regi militare et unum uexillum sequi probantur, et hostem unum persequi et una uictoria coronari. In his omnibus opera restaurationis considerantur; in quibus diuinarum Scripturarum tota uertatur intentio. Mundane siue seculares scripture materiam habent opera conditionis. Diuina Scriptura materiam habet opera restaurationis. Propterea tanto excellentior omnibus scripturis iure creditur, quanto dignior est et sublimior materia in qua eius consideratio tractatio que uersatur. Nam opera restaurationis  multo digniora sunt operibus conditionis; quia illa ad seruitutem facta sunt, ut stanti homini subessent; hec ad salutem, ut lapsum erigerent. Propterea illa quasi modicum aliquid sex diebus perfecta sunt; hec uero non nisi etatibus sex compleri possunt. Tamen sex contra sex e diuerso ponuntur, ut idem reparator qui creator demonstretur.



CAP. III. Quomodo diuina Scriptura per opera conditionis descendit ad narranda opera restaurationis.

Quamuis autem principalis materia diuine Scripture sint opera restaurationis; tamen, ut competentius ad ea tractanda accedat, primum in ipso capite narrationis sue breuiter secundum fidem rerum  gestarum exordium et constitutionem narrat operum conditionis. Non enim conuenienter ostendere posset qualiter homo reparatus sit, nisi prius demonstraret qualiter sit lapsus; neque uero lapsum eius conuenienter ostendere, nisi prius qualiter a Deo institutus fuerit explicaret. Ad ostendendam autem primam institutionem hominis oportuit, ut totius mundi conditio ac creatio panderetur; quia propter hominem factus est mundus. Spiritus quidem propter Deum, corpus propter spiritum; mundus propter corpus humanum, ut spiritus Deo subiiceretur, spiritui corpus et corpori mundus. Hoc igitur ordine Scriptura sacra primum creationem mundi describit, qui propter hominem factus est; deinde commemorat qualiter homo factus in uia  iustitie et discipline dispositus est; postea, qualiter homo lapsus est; nouissime quemadmodum est reparatus. Primum ergo describit materiam in eo quod factus est et dispositus; deinde miseriam in culpa et pena; deinde reparationem et misericordiam in cognitione ueritatis et amore uirtutis; demum patriam et gaudium beatitudinis.



CAP. Iu. Quod tripliciter tractat de materia sua eloquium sacrum.

De hac autem materia tractat diuina Scriptura secundum triplicem intelligentiam: hoc est historiam,  allegoriam, tropologiam. Historia est rerum gestarum narratio, que in prima significatione littere continetur; allegoria est cum per id quod factum dicitur, aliquid aliud factum siue in preterito siue in presenti, siue in futuro significatur; tropologia est cum per id quod factum dicitur, aliquid faciendum esse significatur.



CAP. u. Quod in sacro eloquio non sole uoces sed et res significare habent.

Unde apparet quantum diuina Scriptura ceteris omnibus scripturis non solum in materia sua, sed etiam in modo tractandi, subtilitate et profunditate precellat; cum in ceteris quidem scripturis sole uoces significare inueniantur; in hac autem non solum uoces, sed etiam res significatiue sint. Sicut igitur  in eo sensu qui inter uoces et res uersatur necessaria est cognitio uocum, sic in illo qui inter res et facta uel facienda mystica constat, necessaria est cognitio rerum. Cognitio autem uocum in duobus consideratur; in pronuntiatione uidelicet et significatione. Ad solam pronuntiationem pertinet grammatica, ad solam significationem pertinet dialectica; ad pronuntiationem simul et significationem pertinet rhetorica. Cognitio rerum circa duo uersatur, id est formam et naturam. Forma est in exteriori dispositione; natura in interiori qualitate. Forma rerum aut in numero consideratur ad quem pertinet arithmetica; aut in proportione ad quam pertinet musica; aut in dimensione ad quam pertinet geometria;  aut in motu ad quem pertinet astronomia. Ad interiorem uero rerum naturam physica spectat.



CAP. uI. Quomodo omnes artes subseruiunt diuine sapientie.

Ex quo constat quod omnes artes naturales diuine scientie famulantur; et inferior sapientia recte ordinata ad superiorem conducit. Sub eo igitur sensu qui est in significatione uocum ad res, continetur historia; cui famulantur tres scientie sicut dictum est, id est grammatica, dialectica, rhetorica. Sub eo autem sensu qui est in significatione rerum ad facta mystica, continetur allegoria. Et sub eo sensu qui est in significatione rerum ad facienda mystica, continetur tropologia; et his duobus famulantur arithmetica,  musica, geometria, astronomia et physica. Super hec ante omnia diuinum illud est ad quod ducit diuina Scriptura siue in allegoria, siue in tropologia: quorum alterum  rectam fidem, alterum  informat bonam operationem: in quibus constat cognitio ueritatis et amor uirtutis: et hec est uera reparatio hominis.



CAP. uII. De numero librorum sacri eloquii.

Postquam demonstrauimus que sit materia diuinarum Scripturarum et qualiter de subiecta sibi materia tractent in triplici sensu, historie, allegorie, tropologie, nunc ostendere conuenit in quibus libris ea que iure diuinitatis nomine censetur, scriptura consistat. Duo sunt Testamenta que omne  diuinarum Scripturarum corpus concludunt: uetus scilicet et Nouum. Utrumque tribus ordinibus distinguitur. uetus Testamentum continet legem, prophetas, hagiographos, quod interpretatum sonat sanctos scriptores uel sancta scribentes. In lege continentur quinque uolumina; scilicet Genesis, Exodus, Leuiticus, Numeri, Deuteronomium. Genesis autem a generatione dicitur; Exodus ab exitu; Leuiticus a leuitis. Liber numeri, quia in eo numerantur filii Isrel. Deuteronomium secunda lex, Hebraice autem [Figure: [hebrew Text] 3Kb] , bresith, hellesmoth, uagetra, uegedaber, adabarim: In ordine prophetarum octo sunt uolumina. Primus liber Iosue, qui et Iesu Naue, et Iosue Bennun, id est filius Nun; secundus liber Iudicum, qui dicitur  Sopthim; tertius liber Samuelis, qui est primus et secundus Regum; quartus Malachim quod interpretatur regum, qui est tertius et quartus Regum; quintus Isaias; sextus Ieremias; septimus Ezechiel; octauus liber duodecim prophetarum qui dicitur [Figure: [hebrew Text] 2Kb] , thareasra. Hi prophetici dicuntur eo quod prophetarum sunt, etiamsi non omnes prophetie sint. Propheta autem tribus modis dicitur: officio, gratia, missione. uulgo autem usitato uocabulo magis prophete uocantur, qui uel officio uel aperta missione prophete sunt; sicut in hoc loco. Secundum quam acceptionem Dauid et Daniel et ceteri complures, prophete non dicuntur, sed hagiographi. In ordine hagiographorum nouem uolumina continentur. Primum Iob; secundum liber Psalmorum; tertium  Prouerbia Salomonis que Grece parabole, Hebraice [Figure: [hebrew Text] 10Kb] , masloth, dicuntur; quartum Ecclesiastes, qui Hebraice [Figure: [hebrew Text] 10Kb] , celeth, Latine concionator interpretatur; quintum [Figure: [hebrew Text] 10Kb] , syra syrim, id est Cantica canticorum; sextum Daniel; septimum Paralipomenon, quod Latine sonat uerba dierum, Hebraice [Figure: [hebrew Text] 10Kb] , dabreniamin, dicitur; octauum Esdras; nonum Esther. Qui omnes, id est quinque octo nouem: similiter faciunt uiginti duos quot litteras etiam alphabetum continet Hebraicum, ut totidem libris erudiatur uita iustorum ad salutem, quot litteris lingua discentium ad eloquentiam instruitur. Sunt preterea in ueteri Testamento alii quidam libri qui leguntur quidem, sed in corpore  textus uel in canone auctoritatis non scribuntur. Ut est liber Tobie et Iudith, et Machabeorum et qui inscribitur liber Sapientie Salomonis et Ecclesiasticus. Nouum Testamentum continet Euangelia, apostolos, Patres. Euangelia quatuor sunt: Matthei, Marci, Luce, Ioannis. Apostolica uolumina similiter quatuor: Actus apostolorum; Epistole Pauli; Canonice Epistole, Apocalypsis: qui iuncti cum superioribus uiginti duobus ueteris Testamenti, triginta complent, in quibus corpus diuine pagine consummatur. Scriptura Patrum in corpore textus non computantur; quia non aliud adiiciunt, sed idipsum quod in supradictis continetur explanando et latius manifestiusque tractando extendunt.



INCIPIT LIBER PRIMUS.



PARS PRIMA. HEXAMERON IN OPERA CONDITIONIS.

 Arduum profecto opus et laboriosum crebra uestra precatione flexus aggredior; uniuersam diuinarum Scripturarum seriem non solum restringendo ad compendium redigere, sed exponendo quoque profunditatis eius arcana in lucem euocare. Cuius quidem operis inchoationem prompta deuotione offero, spe consummationem promitto.



CAP. I. Unum esse principium a quo facta sunt omnia de nichilo.

In principio creauit Deus celum et terram . Quod creatum est de nichilo factum est. Nam quod de aliquo factum est, factum quidem est sed creatum non est; quia de nichilo factum non est. Fecit ergo Deus celum et terram; nec solum fecit sed creauit, hoc est de nichilo fecit. Philosophi gentilium  tria quedam rerum principia sine principio posuerunt: opificem, materiam et formam; profitentes ea que facta sunt omnia ex materia quidem in formam per opificem esse producta. Sed isti factorem solum non creatorem Deum professi sunt. Fides autem uera unum solummodum primum principium confitetur quod semper erat; et per ipsum solum factum est ut esset quod aliquando non erat. Cuius ineffabilis omnipotentie uirtus, sicut non potuit aliud preter se habere ceternum, quo in faciendo iuuaretur; ita ipsi cum uoluit suberat, ut quod uoluit et quando et quantum uoluit de nichilo crearetur. Omnia ergo que facta sunt, Deus non solum ex materia fecit, sed materiam omnium ipse de nichilo creauit.



CAP. II. An prius facta est materia quam forma.


Sed non parua questio est utrum ea que facta sunt, simul in materia et forma adesse prodierint, an prius per materiam quidem essentialiter condita sint, postmodum formata. Scio quosdam sanctorum Patrum, qui ante uos uerbi Dei arcana excellenter scrutati sunt, quasi aduersa quedam super hac inquisitione scripta reliquisse. Aliis quidem asserentibus omnia simul in materia et forma creata fuisse; aliis autem hoc magis probantibus, ut corporea quidem omnia que facta sunt, prius simul et semel materialiter condita: postmodum uero per interualla sex dierum in formam disposita fuisse credantur. Ego puto uiros sapientie in rebus tam obscuris et dubiis atque a sensu nostro remotis, nec temere  asseruisse quod nescierint; neque in his que asseruerunt presertim tanta diligentia prolatis, errare potuisse. Illud magis crediderim, sub assertionis forma inquisitionis studium aliquando fuisse. Qui sic dicta sanctorum pie interpretari uoluerint, nec  falsa credendo in errorem incidunt, nec uera reprehendendo elationem. Nos ergo in neutram partem precipiti assertione declinantes, id cui noster sensus interim magis accedit  aperimus. Qui Deum omnia simul in materia et forma fecisse contendunt, propterea fortassis suam assertionem iustam esse arbitrantur, quod omnipotentie Creatoris indignum uideatur  suum opus per interualla temporum ad perfectionem promouere, quodque etiam quedam Scripturarum loca, quodammodo idem asserentia inueniuntur. Ut est illud: Qui uiuit in eternum, creauit omnia simul . Ipsa quoque Geneseos scriptura  sic ambigue de operatione  sex dierum loquitur, ut sepenumero omnia potius simul facta fuisse probare uideatur. Propter has igitur et huiusmodi rationes aiunt credendum esse mysticam illam in Genesi sex dierum distributionem, rei autem ueritate omnem creaturam ab ipso temporis exordio quo esse cepit, talem cepisse talique forma, qualem nunc uidetur habere, quantum id ad uniuersitatis dispositionem pertinet.



CAP. III. Ratio quare uoluit Deus per temporum interualla opera sua ad completionem perducere; et prius esse facere quam pulchrum esse.

Nobis autem uidetur  omnipotentie Creatoris in nullo derogari, si per interualla temporis opus  suum ad consummationem perduxisse dicitur; ita ut tamen indubitanter etiam aliter facere potuisse  credatur. Omnipotens etenim Deus  sicut propter rationalem creaturam cetera omnia fecit, ita etiam in eis omnibus faciendis illum precipue modum seruare debuit, qui ipsius rationalis creature commoditati ac cause magis congruus fuit. Hic autem ille erat in quo eidem creature rationali, scilicet non solum obsequium, sed etiam exemplum pararetur, id est in quo illa acciperet non solum id quo ad obsequium indiguit, sed per illud etiam quod accipit agnosceret id quod fuit. Propterea in ceteris rebus prius informis materies facta est ac deinde formata,  ut eo ipso demonstraretur quod ab illo prius non existentia accepissent essentiam, sine quo modo formam et ordinem non poterant habere confusa. Eodem modo ipsa rationalis creatura per id quod foris fiebat, in se cognosceret, et ab illo esse quod  erat, atque ab illo expetendum esse quod futura erat, quatenus et pro eo quod acceperat in gratiarum actionem exsurgeret et in id quod acceptura erat obtinendum in ipsum affectum dilectionis dilataret. Nam et ipsa rationalis creatura quodam suo modo prius informis facta est, postmodum per conuersionem ad Creatorem suum formanda; et idcirco foris prius ei demonstrata est informis materia, postea formata, ut quanta foret inter esse et pulchrum esse distantia discerneret. Ac per hoc admonita est ne contenta esset eo quod per conditionem a Creatore esse acceperat, donec et pulchrum esse atque beatum esse adipisceretur, quod per amoris conuersionem a Creatore acceptura erat. Quod si quis querat que rationalis creatura iam tunc in ipso  mundi primordio exstiterit cui hoc exemplum proponi debuisset, facile respondetur iam tunc creatos fuisse angelos qui hoc facto admonerentur seipsos agnoscere, et usque in finem homines futuros, quod licet hoc quando factum est non uiderint, tamen per Scripturas edocti, factum esse omnino iam nescire non possint. Si cui hec quam proposuimus ratio minus sufficiens uidebitur ad comprobandam nostram existimationem de rerum creatione, concedimus salua pace, ut uel aliam ad idem euidentius comprobandum meliorem atque subtiliorem exquirat; aut si huius partis assertio illi non placet, alteram prout libet assumat. Nos autem secundum propositum cepti nostri rem ordine prosequemur.



CAP. Iu. Utrum potuit aliquando esse materia sine forma.


Restat enim ut si prius materiam rerum informem creatam fuisse asserimus, utrum ne aliquid sine forma existere potuerit, qualemue essentiam ante formam inditam habuisse credendum sit, ostendamus. Et ut breuiter quod super hoc sentiendum mihi uidetur aperiam, certe non puto primam illam rerum omnium materiam taliter informem fuisse, ut nullam omnino formam habuerit; quia nec aliquid tale existere posse, omnino quod aliquid esse habeat et non aliquam formam crediderim. Ita tamen non absurde informem eam appellari posse, quod in confusione et permistione quadam subsistens,  nondum hanc in qua nunc cernitur, pulchram aptamque dispositionem et formam ceperit. Ergo ante formam facta est materia, tamen in forma. In forma confusionis, ante formam dispositionis. In prima forma confusionis prius materialiter omnia corporalia simul et semel creata sunt; in secunda forma dispositionis postmodum per sex dierum interualla ordinata.



CAP. u. Simul creata fuisse omnia, id est uisibilia et inuisibilia.

Sed nec illud, quantum opinor, absurdum erit, si credimus unum et idem prorsus momentum temporis fuisse quo in principio simul creata sit et rerum uisibilium corporaliumque materia, et inuisibilium in angelica natura essentia; et hoc esse quod Scriptura  refert omnia simul creata fuisse sicut supra diximus: Qui uiuit in eternum creauit omnia simul , quia eodem momento simul et uisibilium materia essentialiter creata est et inuisibilium natura; nichilque postea factum cuius in ipso primordio aut materia ut in corporibus aut similitudo ut in spiritibus non precesserit. Nam etsi noue adhuc quotidie creantur anime, noua tamen creatura non fit; quia in angelicis spiritibus iam tunc quando creabantur eius similitudo precessit. Duo autem nunc nobis discutienda occurrunt: primum, illa prime conditionis forma informis qualis fuerit; secundum, qualiter ex illa informitate ad hanc quam nunc habet formam producta sit.



CAP. uI. De prima informitate rerum omnium qualis fuit, et quandiu mundus in illa permansit.


Quantum coniicere potui ex iis que in Scripturis de hac re siue manifeste siue obscure reperi secundum rei geste ueritatem expressa, prima illa rerum omnium moles quando creata est, ibidem tunc adesse prodiit, ubi nunc formata subsistit. Eratque terrenum hoc elementum medio eodemque imo loco subsidens  forma meliore preditum; sed iisdem circumquaque in modum cuiusdam nebule oppansis ita inuolutum ut apparere non posset quod fuit. Illa uero tria in una, sicut dictum est, adhuc confusione permista siue potius in una permistione confusa, circumquaque suspensa, eousque in altum porrigebantur quousque  nunc summum corporee creature pertingit. Totumque hoc spatium quod a superficie terre medio iacentis loco usque ad extremum supremumque ambitus celi limitem patet, illa nebula et caligine replebatur. Et quod nunc sunt aluei siue trachones aquarum, iam tunc in ipso nascentis mundi exordio in terre corpore futura aquis receptacula parata erant. In quibus etiam magna illa abyssus  patulo adhuc hiatu uacuoque horrendum in preceps inane preferebat. Cui quidem desuper tenebrose illius caliginis qua tota tunc terre superficies obuoluta erat nebula tendebatur; quas, ut ergo arbitror, tenebras, Scriptura cum celum et terra crearentur super faciem abyssi fuisse testatur. Talis  mundi facies in principio priusquam formam reciperet aut dispositionem, per Scripturam significatur cum dicitur: In principio creauit Deus celum et terram. Terra autem erat inanis et uacua ; siue, ut alia translatio habet, incomposita, et tenebre erant super faciem abyssi . Per celum namque et terram, materiam illam omnium celestium terrestriumque, hoc loco significari puto, de qua postea succedenter in forma facta sunt que in ipsa prius per essentiam simul creata fuerunt. Ibi namque terra erat ipsum terre elementum, et celum mobile erat illa et leuis confusio reliquorum trium que in circuitu medio iacentis terre suspensa ferebatur; et his duobus omnium corporum celestium siue terrestrium formandorum materia continebatur.  Deinde sequitur Scriptura et dicit: Et tenebre erant super faciem abyssi. Duo superius proposuerat; uidelicet celum et terram. Modo quedam alia duo subiungit scilicet tenebras et abyssum; alterum, id est abyssum in terra, alterum, id est tenebras in eo quod celum uocauerat, significans intelligendum. Propterea namque super faciem abyssi tenebre erant; quia abyssus subtus erat, et desuper caligo tenebrosa erat. Neque abyssus tenebre erat, quia lumen futura non erat; sed desuper faciem abyssi tenebrarum locus fuit. in eo scilicet elemento unde lumen postea uenire debuit. Neque enim nisi in lucis loco, tenebre esse potuerunt; propterea tenebre erant super faciem abyssi. Et spiritus Domini ferebatur super aquas . Subito  aquas nominat, cum prius in rerum creatione de sola terra et celo mentionem fecisset. Sed non propterea aquas increatas esse credendum est, quia in creatione rerum aquarum nomen positum non est; quia ipsum celum ipse sunt tenebre, ipse et aque. Celum propter leuitatem; tenebre propter lucis priuationem; aque propter motum et fluctuationem. Nam si abyssus in terra erat et tenebre erant super faciem abyssi; ergo tenebre erant super terram. Sed quid erat super terram? Duo in principio posita sunt celum et terra. Quid horum putas subtus, aut quod supra fuisse dicemus? Aut terra supra et celum subtus; aut terra subtus et celum supra? Sed nunquid credendum est prima illa conditione rerum celum subter creatum fuisse; et postea in  formatione supra dispositum? Fortassis quia prius Scriptura nominauit celum quam terram, propterea celum quasi fundamentum subtus creatum fuisse quis dicat. Ego aut non ordinis sed dignitatis causa sic positum reor; et quia etiam sermo sequens de elemento terre quasi de proximo  habendus fuit, ideo et prius celum et postea terra nominari debuit. Sed neque ipsa conditorum natura alium positionis aut locationis ordinem pateretur, quam ut ponderosa deorsum, et sursum leuia disponerentur. Ergo terra deorsum erat et celum sursum, et quod supra terram erat celum erat. Ergo celum supra terram erat. Et aque ubi erant? sub celo an  supra celum? Neque sub celo, neque supra celum aque erant; sed in celo aque erant, quia ipsum celum aque erant. Totum aque et totum celum; quia idem aque et celum. Secunda die factum est firmamentum et uocatum est celum; et positum est, ut diuideret inter aquas et aquas, et que prius aque, erant facte sunt aque, aque que sub celo et aque que super celum. Et factum est celum, celum et celum; celum supra celum et sub celo celum. Usque hodie etiam celum est supra celum et sub celo celum, et totum ex uno celo et unum celum. Sed antequam fieret de illo celo hoc celum quod est uocatum firmamentum, non erat illud celum celum et celum, sed tantum celum. Nec ille aque aque et aque; sed tantum aque. Et aque et celum unum  celum; et illud celum et aque ille, nec supra celum erant nec sub celo; sed supra terram; nichilque erat inter celum et terram; quia nichil erat preter celum et terram. Et tamen aque erant, et tenebre erant, et abyssus erat. Abyssus in terra; tenebre et aque in celo. Et tenebre erant super faciem abyssi, et spiritus Dei ferebatur super aquas. Ergo super omnia erat spiritus Dei; quia omnia in potestate erant Dei, et in omnibus non arctabatur potestas Dei. Fortassis iam satis est  de his hactenus disputasse, si hoc solum adiecerimus quanto tempore mundus in hac confusione priusquam eius dispositio inchoaretur perstiterit. Nam quod illa prima rerum omnium materia, in principio temporis, uel potius cum ipso tempore  exorta sit, constat ex eo quod dictum est: In principio creauit Deus celum et terram. Quamdiu autem in hac informitate siue confusione permanserit, Scriptura manifeste non ostendit. Mihi autem uidetur  inter creationem et dispositionem rerum, ordinem quidem temporis sed nullam fuisse moram interiectam; ita ut uere quidem dici possit, hoc post illud factum fuisse; sed inter hoc factum et illud nullam omnino dilationem interuenisse. Et ut breuiter quidquid mihi inde sentiendum uidetur absoluam, ego arbitror in primo principio temporis, uel potius cum ipso principio temporis, hoc est quando ipsum tempus cepit, simul cepisse et rerum uisibilium omnium materiam, eodemque prorsus momento inuisibilium in angelica  natura essentiam; utramque quodammodo in forma, et utramque quodammodo sine forma. Nam quemadmodum illa formandorum corporum materia quando primum creata est, et quamdam formam habuit in qua subsistere cepit, et tamen informis erat, quia necdum disposita et ordinata fuit; ita prorsus illa rationalis natura quando primum in spiritibus angelicis creata est, mox quidem per sapientiam et discretionem formata est; sed, quia illi summo et uero bono  nondum se per conuersionem amoris impresserat, quodammodo adhuc informis permanebat. Utraque ergo natura et corporea scilicet per materiam, et incorporea per essentiam simul ad esse prodiit; quia et  in illa unde facta et in ista que facta est uno eodemque momento temporis, in tempore pariter, et cum tempore esse cepit. Nam spiritualis natura,  materialiter prius quam personaliter fieri non habet, sicut corporea natura; et propterea illa dum crearetur prius quidem per materiam ex qua facta est ad esse prodiit: hec uero statim in ipsa qua subsistit uita simplici et essentia immortali indissolubilique primum accepit. Utraque tamen simul facta est; altera, id est corporea in eo ex quo ipsa est; altera uero, id est incorporea in eo quod ipsa est. Utraque formata, et utraque informis, sicut dictum est.



CAP. uII. De distinctione formationis.


Et de illo quidem prime conditionis statu priusquam in formam natura dispositionemque ueniret, hec dicta sufficere uolumus. Deinde sequitur ut dispositionem ipsam qualiter perfecta sit ordine prosequamur. Sex diebus disposuit et ordinauit atque in formam redegit Deus cuncta que fecerat: Perfecitque opus suum die sexta. Et sic demum die septima requieuit , id est cessauit ab opere. Prima die facta est lux; secunda die, factum est firmamentum; tertia die, congregate sunt aque; quarta die, facta sunt luminaria; quinta die, pisces et uolucres; sexta die, bestie, iumenta, reptilia; nouissime  homo. Hoc primum in hoc loco lectorem admonere uolumus, ut quoties in  his operibus, uidelicet sex dierum aliquid fieri audierit, ut uerbi gratia, cum dicitur, prima die facta est lux; secunda die, factum est firmamentum; tertia die, congregate sunt aque; quarta die, facta sunt luminaria, non modo primum cum facta dicuntur, hec de nichilo creata fuisse existimet; sed potius de ipsa  materia formata intelligat. Etiam si aliquando uerbum creationis positum reperit, ut est ibi: Creauit Deus cete grandia, et omnem animam uiuentem atque motabilem ; non ad materiam qua esse ceperunt, sed ad formam qua hoc quod sunt esse ceperunt, referendum esse sciat.



CAP. uIII. De mysterio lucis; quare primum facta est.

Incipiens ergo Deus opera sua ut perficeret,  primum fecit lucem, ut cetera omnia postmodum faceret in luce. Significauit enim nobis se non amare opera que in tenebris fiunt, quoniam mala sunt. Quia omnis qui male agit odit lucem; et non uenit ad lucem, ut non arguantur opera eius, quia mala sunt. Qui autem facit ueritatem uenit ad lucem, ut manifestentur opera sua, quia in Deo facta sunt . Ipse ergo qui ueritatem facturus fuit, in tenebris operari noluit; sed uenit ad lucem, et fecit lucem, ut se manifestaret per lucem. Non enim ideo fecit lucem ut ipse uideret per lucem; sed ut opera sua manifestaret per lucem, quia in Deo facta sunt. Et ideo uidit Deus cuncta que fecerat et erant ualde bona . Hoc mihi dicendum interim fuit pro reddenda ratione cur Deus primum lucem fecit.



CAP. IX. Qualis eadem facta est lux, et ubi.


Sed nunc superest ut rei geste ueritatem diligentius prosequamur. Principium ergo diuinorum operum fuit creatio lucis, quando ipsa lux non materialiter de nichilo creata est; sed de preiacenti illa uniuersitatis materia formaliter facta est ut lux esset, et uim ac proprietatem lucendi haberet. Hoc opus prima die factum est; sed huius operis materia ante primam diem creata est. Moxque cum ipsa luce dies cepit; quia ante lucem nec nox fuit nec dies, etiamsi tempus fuit. Si autem queritur qualis hec lux fuit, corporea an incorporea, et si corporea cuiusmodi corpus habuit, et utrum uno loco circumscripta an ubique diffusa, utrum in motu  an immobilis; quantum ego arbitror rectissime respondetur, corporalibus rebus et uisibilibus illuminandis, non nisi lucem corpoream congruere potuisse. Omne autem corpus quantumlibet subtile et spirituali nature approximans, loco circumscribi necesse est. Rursumque nisi mobilis fuisset lux illa, nequaquam alterna uicissitudine diem ac noctem distinguere, nec temporis spatium ullatenus sine motu peragere ualuisset. Secundum hanc itaque considerationem, conuenientius puto ut credamus lucem illam in principio factam ad illuminanda corporea sine dubio corpoream fuisse, quale fortasse esse potuisset corpus aliquod lucidum, cuius presentia cuncta illustrarentur, quemadmodum nunc in sole uideri potest, ipsamque uice et loco solis factam,  ut interim motu suo circumagitaretur, et noctem diemque discerneret. Cum qua  ego crediderim magis illam quando facta est, ibidem primum apparuisse ubi sol quotidiano cursu circumuectus oriens emergit, ut eodem tramite circumcurrens, ac primo ad occasum descendens uesperam faceret, et deinde reuocata ad ortum auroram, hoc est mane ante ortum sequentis diei illustraret. Et propterea quia primus dies auroram precedentem non habuit, quoniam antequam lux crearetur plene tenebre fuerunt, mox autem luce apparente super terram plenus dies, propterea quod a perfecto opus Dei inchoari debuisset, ideo dixisse Scripturam: Factum est uespere et mane dies unus . Non enim dixit Factum  est mane et uespere; sed: Factum est, inquit, uespere et mane dies unus. Quia, sicut diximus, primus dies mane precedens non habuit, quoniam a luce plena atque perfecta initium sumpsit; propterea omnis aurora precedentis diei est, et omnis dies ab ortu solis initium sumit. Estque dies naturalis illud spatium temporis quod ab ortu solis usque ad ortum pertransiens noctem in se diemque concludit; in qua  et finem diei uesperam dicimus, finem noctis auroram, constat indubitanter quod aurora semper ad precedentem diem referenda sit. Ergo illud primum momentum temporis quando creata est omnium uisibilium inuisibiliumque natura, nec  nox fuit nec dies; et tamen tempus fuit, quia mutabilitas fuit. Postea uero continuo luce facta diuise sunt tenebre et lux; et tempus iam per diem et noctem distingui cepit.



CAP. X. Quod simul facta est lux uisibilis et inuisibilis; et pariter diuisa a tenebris.

Et ut mihi uidetur eodem prorsus temporis momento quo uisibiliter et corporaliter diuisa est lux a tenebris; inuisibiliter quoque boni angeli discreti sunt a malis illis in tenebras peccati cadentibus: et istis ad lucem iustitie conuersis illuminatisque a luce, ut lux essent et non tenebre. Sic enim consonare debuerunt exemplaria operum Dei, ut que uisibilia erant opera sapientie, inuisibilium prouentus sequerentur, secundum quod ipsa que  utrobique operabatur sapientia, ibi iudicium exercuit, hic formauit exemplum. Diuisa est lux ergo a tenebris; et erat lux uisibilis et uisibiles tenebre erant; similiter et lux inuisibilis erat, et tenebre inuisibiles erant; et utrorumque diuisio facta est; et simul facta est diuisio tenebrarum et lucis. Et uocata est lux dies et tenebre nox. Utrumque quidem Deus diuisit, et utrumque nominauit; sed et utrumque non fecit. Deus enim auctor tenebrarum non est sed lucis; quia peccatum est tenebre et peccatum nichil est: Et sine ipso nichil factum est . Lux ab ipso facta est; quia iustitia et ueritas lux est, et de luce audiuimus quod dixit Deus: Fiat lux, et statim lux facta est . Nusquam dixit Deus: Fiant tenebre. Sed de luce  dixit: Fiat lux, et diuisit lucem a tenebris; et uocauit lucem diem, et tenebras noctem . Ergo non fecit utrumque; tamen utrumque diuisit, et utrumque nominauit. Diuisit per iudicium; et per meritum nominauit, iudicauit et disposuit. Quia nec hoc apud eum iudicantem inordinatum esse potuit, quod apud delinquentes inordinatum fuit, uocauit lucem diem, et tenebras noctem.



CAP. XI. Quod tres dies lux illuminauit, et quare ante solem facta est.

Ergo nemo dicat quomodo ante factum solem dies esse potuit; quia antequam sol fieret lux erat: Et uidit Deus lucem quod esset bonum et uocauit lucem diem, et tenebras noctem . Et ipsa lux tres illos primos dies faciebat antequam sol fieret  et illuminaret mundum. Sed quid significat quod non statim factus est sol ex quo lucem fieri oportuit, sed ut quasi lux esset priusquam clara lux? Et fortassis confusio plena luce digna non erat; aliquam tamen lucem accepit, ut uideret exire ad ordinem et dispositionem.



CAP. XII. Sacramentum diuinorum operum.

Ego puto magnum hic aliquod sacramentum commendari; quia omnis anima quandiu in peccato est, quasi in tenebris est quibusdam et confusione. Sed non potest euadere confusionem suam et ad ordinem iustitie formamque disponi, nisi illuminetur primum uidere mala sua, et discernere lucem a tenebris, hoc est uirtutes a uitiis, ut se disponat ad  ordinem et conformet ueritati. Hoc igitur anima in confusione iacens sine luce facere non potest; et propterea necesse est primum ut lux fiat, ut uideat semetipsam, et agnoscat horrorem et turpitudinem confusionis sue, et explicet se atque coaptet ad illam rationabilem dispositionem et ordinem ueritatis. Postquam autem ordinata fuerint omnia eius, et secundum exemplar rationis formamque sapientie disposita, tunc statim incipiet ei lucere sol iustitie, quia sic in repromissione dictum est: Beati mundo corde; quoniam ipsi Deum uidebunt . Prius ergo in rationali illo mundo cordis humani creatur lux, et illuminatur confusio ut in ordinem redigatur. Post hec cum fuerint purificata interiora eius, uenit lumen solis clarum et illustrat eam.  Non enim digna est contemplari lumen eternitatis, donec munda et purificata fuerit; habens quodammodo et per materiam speciem, et per iustitiam dispositionem. Sic lex precessit gratiam, sermo spiritum: sic precursor Ioannes Christum; lux lucem; lucerna solem; et ipse Christus humanitatem suam prius demonstrauit, ut post manifestaret diuinitatem, et ubique lux lucem precedit. Lux que peccatores ad iustitiam illuminat, illam lucem que iustificatos ad beatitudinem illustrat. Ergo facta est lux priusquam solis claritas manifestaretur; et dies erat: et tres dies erant quando lux erat et sol non erat. Quarta die illuxit sol, et illa dies clara erat; quia lumen uerum habuit, et tenebre non erant ulle. Sic nulla anima meretur lumen solis accipere  et summe ueritatis claritatem contemplari, nisi tres dies isti in ea precedant. Prima quidem die fit lux, et diuiduntur lux et tenebre; uocatur fitque lux dies, et tenebre nox. Secunda die firmamentum, collocaturque inter aquas superiores et aquas inferiores; et uocatur firmamentum celum. Tertia die congregantur aque que sub celo sunt in locum unum; iubeturque manifestari arida et uestiri graminibus suis. Omnia autem hec spiritualia preferunt documenta. Primum in corde peccatoris creatur lux, quando semetipsum agnoscere incipit, ut diuidat inter lucem et tenebras, et appellare incipiat lucem diem et tenebras noctem; et non sit iam de quibus dicitur: ue qui dicunt bonum malum, et malum bonum; ponentes lucem tenebras, et tenebras  lucem . Post hec autem cum ceperit inter lucem et tenebras diuidere, et lucem diem, tenebras quoque appellare noctem, id est cum mala sua ueraciter per iudicium rationis improbare, et que sunt bona et laudabilia lucis opera eligere ceperit, restat ut fiat in eo firmamentum, hoc est in bono proposito corroboretur: diuidere inter aquas superiores et aquas inferiores, id est desideria carnis et spiritus, ut medius et mediator duo sibi aduersantia nec permisceri sinat nec transponi; nec simul sit quod diuidi debeat, aut supra quod subter, aut subter quod supra collocandum est. Nouissime sequitur in dispositionis ordine opus tertie diei, ut congregentur aque que sub celo sunt in locum  unum, ne carnis desideria fluxa sint, et ultra metam se necessitatis expandant, ut totus homo ad statum nature reuocatus, et secundum ordinem rationis dispositus, in locum unum omne desiderium colligat, quatenus et caro spiritui, et spiritus subiectus sit Creatori. Quisquis sic ordinatus est dignus est lumine solis, ut mente sursum erecta et desiderio in superna defixo, lumen summe ueritatis contemplanti irradiet, et iam non per speculum in enigmate , sed in seipsa ut est ueritatem agnoscat et sapiat. Sed et illud non negligenter transeundum est, quod dicitur: uidit Deus lucem quod esset bonum, et diuisit lucem a tenebris; et uocauit lucem diem, ac tenebras noctem . Fecit enim et uidit; deinde diuisit et uocauit. Quare uidit? Noluit  prius diuidere quam uidisset, prius uidit an esset bonum; et tunc demum diuisit lucem a tenebris; et uocauit lucem diem, et tenebras noctem. Adducet enim omne opus suum in iudicium; et non solum opera alia que in luce fecit, uidit Deus quod esset bonum, sed ipsam quoque lucem uidit quod esset bonum et diuisit lucem et tenebras. Nam ipse angelus malus transfigurat se aliquando in angelum lucis, et ingerit se ad decipiendam mentem quasi lux uera. Sed hec lux non est diuidenda a tenebris, nec uocanda est dies sed nox; quia speciem quidem lucis habet, sed tenebras ueras. Propterea prius uidit Deus lucem an esset bona ut non statim credamus omni spiritui; sed probemus spiritus si ex Deo sint ; et cum uiderimus lucem quia bona  est, tunc demum diuidamus lucem a tenebris, et uocemus lucem diem et tenebras noctem. Ergo non solum studendum est ut lux precedat in operibus nostris, et ut in luce fiant opera nostra; sed ipsa quoque lux prius uidenda est et consideranda diligenter; et sic postremo cum uiderimus lucem quia bona est, diuidamus lucem a tenebris, et uocemus lucem diem, et tenebras noctem.



CAP. XIII. Quare dicit Scriptura: uidit Deus lucem.

Sed occurrit fortassis quomodo uidit Deus lucem quod esset bona et diuisit lucem a tenebris et uocauit lucem diem, et tenebras noctem . Nam si cetera opera sua in luce uidit quod essent bona, in qua luce uidit lucem quod esset bona et diuisit lucem  a tenebris uocauitque lucem diem et tenebras noctem? Nihil enim uideri potest sine luce; sed nec tenebre sine luce uidentur, quanto magis lux non uidetur sine luce? Que fuit ergo illa lux per quam Deus uidit lucem quod esset bona, et diuisit lucem a tenebris? An per ipsam eam uidit quod esset bona, an per aliam lucem uidit quod esset bona? Sed quomodo per ipsam uidere potuisset quod esset bona, si aliam lucem non habuisset per quam et in qua ipsam lucem uidisset quod esset bona? Nam, si uidit quod esset bona lux ista et uere uidit, in aliquo uidit de cuius bonitate dubitari non potuit. Ergo, alia lux increata, in qua ista lux creata uidebatur quod esset bona; quia illam imitabatur que semper est  bona. In illa enim luce cum ipsa solum sit bona, uidentur et mala et bona; et non solum mala et bona in ea uidentur, sed mala etiam esse mala, bona esse bona in ea uidentur: propterea quod ipsa uere et summe est bona. Quod enim ab ipsa discordare uidetur, malum esse uidetur; et quod ei simile esse uidetur, bonum esse uidetur; et utrumque non nisi in ipsa et per ipsam uidetur. Per lucem ergo probauit lucem: quia in luce incommutabili uidit quod lux ista commutabilis suo modo et ordine bona esset. Et diuisit lucem a tenebris, uocauitque lucem diem, et tenebras noctem; et in ea luce in qua uidit lucem quod esset bona, etiam cetera opera sua que operatus est uidit quod essent bona, et nichil sine illa luce uidit, uel bonum uel malum;  siue ex iis que ipse bona fecit, siue ex iis que nos fecimus mala, que omnia ipse non male sed bene uidit. Et ibi uidit ubi nullum malum uidit: hec ipsa lux est qua et nos uidere oportet omnem lucem an bona est; nec poterimus iudicare uero de luce an bona est, donec ista luce illuminati fuerimus, que uere bona est: Spiritualis enim diiudicat omnia, et ipse a nemine iudicatur . Et si Spiritus Dei uere in nobis habitat, non nos poterunt decipere spiritus erroris, etiamsi in luce ueniant ad nos; quia habebimus lucem in nobis, in qua nobis manifestum erit de omni luce utrum bona est; et sic fiducialiter diuidemus lucem a tenebris, et iudicabimus non solum inter tenebras et lucem, sed etiam inter lucem et lucem iudicabimus; non solum inter  noctem et diem, sed etiam inter diem et diem iudicabimus, et iudicabimus omnem diem. Parum est enim ad perfectum inter diem et noctem iudicare, parum est lucem et tenebras diuidere: hoc est uirtutes a uitiis sequestrare, nisi sciamus etiam inter diem et diem iudicare, et sciamus omnem diem iudicare, ut sapiamus qui sint illi motus qui sub uirtutum specie quasi luce aliena ad nos ueniunt, et qui sursum illi sint, qui ueram uirtutis claritatem pretendunt; et in ipsis quoque uirtutibus non solum que bona sint, sed etiam que sint potiora probemus. Spiritualis enim diiudicabat omnia, et ipse a nemine iudicatur; quia Spiritus omnia scrutatur, etiam profunda Dei ; et unctio eius docet nos de omnibus  .



CAP. XIu. Que sit cautela boni operis hic significata.

Hic tibi attende quanta sit cautela bono operi adhibenda. In principio omnium operum tuorum uide ut lucem habeas in te, ut omnia opera tua lucis sint et non tenebrarum. Postea considera diligenter utrumne lux tua pura sit et non fuscata; et cum inueneris quia bona est, tunc demum diuide eam a tenebris, et uoca lucem diem, et tenebras noctem. Deinde reliqua opera tua que in luce feceris, uide si etiam ipsa bona sunt; et nullum omnino opus sine iudicio pertranseat, donec agnoscas cuncta que fecisti. Ita geminum est iudicium: primum in quo lux iudicatur et uidetur si bona est ut diuidatur a tenebris, secundum est iudicium quando opera  ipsa que in luce facta sunt ad iudicium uocantur, et uidetur quia ipsa quoque bona sunt, et sic demum requiescit Deus. Alique quedam lucis mysteria interim pro tempore transcurrentes perstrinximus, nunc iterum ad propositi nostri seriem texendam reuertamur.



CAP. Xu. Quid factum est de luce illa primaria post creatum solem; et an de seipsa sol substantialiter factus est.

Igitur Deus prius lucem facere uoluit ad illuminandum mundum antequam solem crearet ope uicaria precurrentem, donec ueniret quod perfectum est. Et sunt qui querant quid de illa luce factum sit, propterea quod iam nulla eius uestigia reperiri possunt  ex quo solis claritas illuxit. Alii dicunt dispersam per ampla eris spatia uim lucendi et illuminandi amisisse; superesse tamen adhuc quasdam tenues reliquias que in ambitu firmamenti intrinsecus huc illucque sparsim diligentius intuentibus nocte demonstrentur; die uero eas maiori ne uideri ualeant solis claritate abscondi. Sic quique suas opiniones prout possibile est confingunt. Sed quis scit utrum ipsa eadem lux postea in solis substantiam translata sit, et ampliata claritate formam meliorem acceperit, quemadmodum in nuptiis iehsu de aquis uinum fecit, ut reformationis statum in melius et restaurationis sacramentum demonstraret? Nam erat lux antequam sol factus est; hoc erat aqua priusquam in uinum mutata est, ut non aliud fieret quod potius  exhibitum est; sed de eo ipso quod ante uilius habebatur. Ita de rebus dubiis nemo est qui possit certum aliquid definire.



CAP. XuI. Utrum Deus per sex dies sine interuallo operatus est, siue alio quolibet modo.

Solum adhuc illud de operatione prime diei inquirendum restat: si Deus lucem in primo exortu eiusdem diei, id est prime creauit. Cum nichil eadem die aliud fecisse legatur quam lucem, utrumne usque ad ortum sequentis diei quando firmamentum fecit ab opere cessasse credendus sit, cum scriptura septima eum die demum requieuisse testetur? Cui questioni gemina responsione obuiabimus; aut enim dicemus Deum in illis sex diebus operationem  suam ita continua perseuerantia produxisse, ut nullo temporis interuallo ab operando desierit. Aut ita sex diebus operatum, ut nullum quidem diem in operando intermiserit; non quod nullo temporis spatio operari cessauerit. Quia, siquidem illam assertionem probare uolumus, quod continua fuerit eius operatio dicere poterimus, quod prima die lucem in exortu ipsius diei fecit; deinde ut cursu suo diem noctemque distingueret; primum de oriente ad occasum, et rursum de occidente ad ortum direxit. Nec solummodo opus eius fuisse quod lux facta est, sed quod directa, ipso gubernante et dirigente, cursum expleuit. Eodem modo de secunda die dicetur, quando firmamentum factum est, et circumactionis  perpetue preceptum simul et legem accedit. Hoc etiam de tertia, quarta, quinta, uel sexta die, prout ratio dictauerit exquiret, quisquis huius partis assertionem elegerit. Si cui autem ista interpretatio nimis obscura uidebitur, maxime quod de motu firmamenti necdum rata sit assertio, ad illam alteram quam proposuimus recurrat expositionem, que facilior est et se promptius ad intelligendum commodat rationi. Dicet igitur Deum sex diebus operatum et septima deinde die requieuisse ab opere; quia nullus de sex inuenitur diebus in quo opus non fecerit Deus, donec septima dies ueniret, quando deinde ab omni opere requieuit. Et hec quidem de operatione prime diei dicta sint.



CAP. XuII. De opere secunde diei quando factum est firmamentum.


Et uidit Deus quod esset bonum; et ait: Fiat firmamentum in medio aquarum . Noluit igitur Deus ad sequens opus transire, donec diiudicasset primum. Cum ergo uidisset de luce quod esse bonum, tunc ait: Fiat firmamentum. Quantum ad litteram pertinere uidetur, factum est firmamentum die secunda; prius quidem in illa uniuersitatis materia de nichilo creatum, et nunc ex illa ipsa ad talem formam erutum et factum firmamentum ut ambitu suo medium quodam modo interueniens magnam illam aquarum immensamque congeriem ab inuicem separaret atque diuideret, et de aquis faceret aquas et aquas; hoc est aquas quas ambitu suo intrinsecus  complecteretur et subtus se contineret et aquas quas extrinsecus et supra gyrum limitis sui relinqueret.



CAP. XuIII. De qua materia factum sit firmamentum, et quale factum sit.

Multa quidem sunt que de firmamenti natura animum questione pulsare possent, si hec humana inuestigatio relinquenda potius quam discutienda non uideret. Nam utrum ex puro igne factum sit, siue ex ere; aut etiam ex aqua; uel postremo ex duobus aut tribus horum commistis, et an substantiam solidam naturaque palpabilem habeat, quantaue credenda spissitudo eius, et utrum ipsum calidum an frigidum; aut cuius alterius qualitatis existat merito quereretur: si inde aliquid certum sciri  potuisset. Nunc autem in questionibus harum rerum non mihi multum laborandum uidetur, quas nec ratio ulla comprehendit nec auctoritas  probat. Solum hoc quod legimus credere sine dubitatione debemus, quod factum est firmamentum ut diuideret aquas ab aquis; hoc est ut partem aquarum intra ambitum suum concluderet, partemque extrinsecus segregaret.



CAP. XIX. Sacramentum supradictorum.

Quare autem factum sit ut firmamentum aquas a se diuideret, partimque supra atque infra, partim earumdem aquarum natura consisteret, non querat extra se, qui hec propter se facta credit. Nam est illo qui interius fabricatus est mundo, quiddam huius  operis formam et exemplar habens, ubi terra quedam deorsum posita consistit sensualis natura hominis; celum autem sursum puritas intelligentie, et quasi quodam immortalis uite motu uegetata ratio. Duas uero istas tam dissimiles in uno homine naturas, magna quedam desideriorum moles hinc inde fluctuantium, et in contraria sepe motu alterno tendentium oberrat; quia et aliud est quod subtus caro ex infirmitate pressa appetit, et aliud quod spiritus sursum per contemplationem ueritatis eleuatus intendit. Sed fit aliquoties ut contrarii motus confusionem gignant; nisi ratio media interueniens diuidat ab inuicem, et discernat uoluntates et appetitus, desideriaque diiudicet. Quid sit uidelicet quod ex carne deorsum trahit; quid quod ex  spiritu in superna inhiat, summum illud et immortale bonum ambiens. Nam, cum ipsa ratio fortiter iudicii censura quasi firmamentum quoddam in medio sese collocat, atque hinc supercelestes aquas, illinc autem eas que sub celo sunt disponit separatim, non potest inferior corruptela inferiorem anime puritatem inficere; neque ipsa que sursum est sinceritas, ad ea que subter sunt abiecta et uilia sinitur sese inclinare.



CAP. XX. Quare non dicitur Deus uidisse opus secunde diei, quod bonum esset.

Sed mirum est quare non uidit Deus opus secunde diei quod esset bonum, sicut in ceteris omnibus diebus uidisse legitur et uidit Deus quod esset bonum. Aut enim opus eius non fuit et bonum non  fuit, aut si opus eius fuit, bonum fuit. Si autem bonum fuit et opus eius fuit, uidit utique quod bonum fuit qui non potuit ignorare quod fuit, siue bonum siue malum fuit. Quare ergo hic non dictum est: uidit Deus quod esset bonum, sicut alibi ubique dictum est: uidit Deus quod esset bonum . Nam si ideo alibi dictum est quia factum est, cur etiam hic dici non debuit si factum fuit? Fortassis quia binarius signum diuisionis est, qui primus ab unitate discedit: sacramentum aliquod hic commendatur. Et non sunt laudata opera secunda, non quia bona non essent, sed quia malorum signum essent. Prima enim opera fecit Deus et illa omnia bona ualde erant ; quibus neque inerat corruptio, neque deerat perfectio. Sed uenit  deinde diabolus et homo, et fecerunt ipsi opera sua; et hec erant opera secunda post prima, mala post bona; et noluit Deus uidere opera ista quia mala erant, sed que per sapientiam uidit, per iudicium improbauit.



CAP. XXI. Quomodo congregate sunt aque in unum locum, ut arida appareret.

Et dixit Deus: Congregentur aque que sub celo sunt in locum unum . Quantum ad litteram spectat, locus unus, in quo congregate sunt aque que sub celo erant, abyssus magna creditur, que ab ipso mundi exordio in terre corpore tante capacitatis facta fuisse putatur, ut omnium receptaculum aquarum esse potuisset. Nam aquarum natura in  principio tenuis admodum leuisque, et in modum nebule cuiusdam dispersa; postquam diuina uirtute et iussione in unam, ut ita dixerim, massam compingi quodammodo atque densari cepit, ipso suo pondere deorsum uergens in ima collapsa a terra excepta est, spatiumque illud quod desuper usque ad ipsum firmamentum occupauerat, serenum purumque dereliquit. Ipsa quoque terre superficies  apparere cepit. Primo quidem lutulenta et lubrica nudaque, uelut que germina necdum ulla protulisset, quibus uestiri et superduci potuisset.



CAP. XXII. Quomodo terra germina produxit.

Dixit ergo Deus ut produceret terra herbam uirentem et facientem semen, lignumque pomiferum faciens  fructum in genere suo, cuius semen in semetipso esset super terram: et factum est ita . Deinde ad irrigandam uniuersam terram ab illa magna abysso quasi a fonte quodam aque interius quidem intra uiscera telluris per trachones occultosque meatus, desuper uero in superficie per alueos suos in omnes partes deducte sunt, itu et reditu mirabili et indefesso, lege perpetua, ad unum locum.



CAP. XXIII. Quare aque ille que supra celum sunt non dicit Scriptura quod sint congregate in unum locum.

De illis aquis que supra celum sunt non dixit Scriptura quod congregate sunt in locum unum; quemadmodum de illis que erant sub celo. Magna sunt in his omnibus sacramenta, nec explicabilia  presenti abbreuiatione, quod aque que sub celo sunt congregantur in unum locum, quod apparet arida et germina producit, simulque ipsa eris spatia contracta tandem caligine serenantur, et aquarum tractus ad irrigandam atque infundendam terram per corpus illius quacunque sparguntur; et nichil sine causa factum est. Hoc mirum uidetur, quod aque que sub celo sunt congregantur in locum unum, et ille que sunt supra celum non congregantur neque eis locus unus tribuitur, sed relinquuntur diffuse atque expanse, quasi aque coarctari nolint uel colligi. Quid putas hoc sibi uult nisi quod Charitas Dei diffusa est in cordibus nostris per Spiritum sanctum qui datus est nobis?  Et iste sunt super celestes aque; quia adhuc excellentiorem,  inquit Apostolus, uiam uobis demonstro . Si lingua hominum loquar et angelorum; si habuero omnem prophetiam; si nouero mysteria omnia, quid est? nichil prodest si caritatem non habeam . Pax, ait, Dei que exsuperat omnem sensum custodiat corda uestra et intelligentias uestras . Iam quodammodo uidemus quare aque ille que supra celum sunt non debuerunt colligi et in unum coarctari, quoniam caritas amplificanda semper est et dilatanda; et quanto latius panditur tanto celsius sublimatur. Que autem sub celo sunt aque, congregande sunt et constringende in locum unum, ut inde per certos tramites et exitus ordinatos, quacunque deducantur. Quoniam affectus anime inferior nisi certa lege constringatur, non  potest apparere arida, nec germina producere, sicut Apostolus: Castigat corpus suum et in serui utem religit, ne forte cum aliis predicauerit, ipse reprobus fiat .



CAP. XXIu. Quod iis tribus diebus facta est rerum dispositio.

Ecce ista sunt trium dierum opera, antequam sol uel cetera luminaria facta fuissent. In his primis tribus diebus disposita est uniuersitatis huius machina et partibus suis distributa firmamento desuper expanso. Deinde terra reuelata atque in imo residente et suo pondere librata, collectisque aquarum molibus intra receptacula sua ere serenato: quatuor mundi elementa locis suis distincta et ordinata sunt.



CAP. XXu. Quomodo tribus diebus sequentibus ornatus est mundus.


Deinde sequebatur ornatus eorum, et hoc tribus sequentibus item diebus factum est. Quarto  ornatum est firmamentum sole et luna et stellis. Quinto die  er in uolatilibus, et aque in piscibus ornamenta acceperunt. Sexto die  accepit terra bestias et iumenta et reptilia ceteraque animantia que mouentur in terra. Homo autem nouissimo die factus est de terra et in terra, non tamen ad terram, neque propter terram, sed ad celum; et propter eum qui fecit terram et celum . Ergo factus est homo non quasi ornatus terre, sed dominus et possessor, ut non ad terram  referatur conditio eius propter quem facta est terra.



CAP. XXuI. Utrum de ipsis elementis facta sunt que ad ornatum illorum facta sunt.

De ornatibus elementorum si interroget quis, utrumnam credendum sit ex ipsis ea queque elementis esse condita ad quorum decorem uel pulchritudinem facta probantur, ut uerbi gratia: que ad ornatum terre facta sunt, non nisi de terra sumi potuerunt; hoc et si in aliis uerum concedimus, non tamen in elemento eris ullo modo probare ualemus, cum manifeste uolatilia legamus accepisse et ab aquis originem et in ere mansionem. Quod quare factum sit ut non   ex ipso elemento materiam sumerent in quo locum sortiri debuerunt, forte quis ad ipsius elementi materiam referat: quod quasi tantam er corpulentiam non habuerit, ut animantium corpora que solidam materiam requirunt ex eo conderentur. Aquarum autem naturam magis terre affinem plusque corpulentie habentem, ac per hoc formandis corporibus aptiorem. Sed altior in his rebus sacramenti uirtus obiecta est.



CAP. XXuII. Sacramentum quare pisces et aues de una materia facti sunt; et in una sede dispositi non sunt.

Duo sunt genera animantium que ex una origine prodeunt; sed non unam mansionem sortiuntur. Pisces in originali sede permanent. uolatilia sursum  tolluntur, et fiunt quasi supra id quod facta sunt. Sic de una massa corruptibilis nature, et sua mutabilitate defluentis uniuersa generis humani propago trahitur, sed aliis deorsum in ea qua nati sunt conruptione iuste derelictis; aliis sursum dono gratie ad sortem celestis patrie eleuatis, iudicii seruatur equitas.



CAP. XXuIII. Quare opera conditionis prius comme morantur; deinde opera restaurationis.

Perquam multa sunt alia que de his diebus mystica dici potuerunt. Sed nos quasi extra materiam nostram cursim ista perstrinximus, ut ad eamdem materiam tractandam quasi ex precedenti accessum conuenientiorem haberemus. Nos siquidem propositum  habemus de sacramento redemptionis humane  quantum Dominus dederit in hoc opere tractare. Sed quia opera conditionis tempore priora fuerunt, ab his exordium sermonis sumpsimus, ut inde ad reliqua que sequuntur suo ordine uiam faceremus. Dicimus namque opera conditionis creationem uniuersorum, quando facta sunt ut essent que non erant; opera uero restaurationis quibus impletum est uel figuratum est sacramentum redemptionis quo reparata sunt que perierant. Ergo opera conditionis sunt que in principio mundi sex diebus facta sunt; opera uero restaurationis que a principio mundi propter reparationem hominis sex etatibus fiunt; que ut breui definitione stringamus, opera  restaurationis esse dicimus incarnationem uerbi, et que in carne et per carnem gessit uerbum cum omnibus sacramentis suis; siue iis que ab initio mundi ad ipsam incarnationem figurandam precesserunt, siue iis que usque in finem seculi ad ipsam annuntiandam et predicandam subsequuntur. De his loquitur omnis diuina Scriptura, et de his et pro his facta est omnis diuina Scriptura; quia, quemadmodum libri gentilium opera conditionis inuestigant, et tractant, sic diuina eloquia ad opera restaurationis tractanda et commendanda maxime operam dant.



CAP. XXIX. Quod in operibus restaurationis maxime uersatur tractatio.

Ergo in operibus restaurationis a principio redemptionis  mysterium inuestigandum est; et si hoc diligenter in his omnibus secundum seriem temporum et successiones generationum ac dispositionem preceptorum inquirimus, summam totam diuinarum Scripturarum fidenter nos attigisse pronuntiamus. Hoc autem incipiendum est a conditione primi parentis; et cernendum paulatim progredientibus nobis semper ad ea que ordine subsequuntur. Sed breuiter in clausula ipsa supradicta colligimus, ad intelligentiam dicendorum comparandam. Opera ergo conditionis, id est mundus iste sensibilis cum omnibus elementis suis in materia quidem ante omnem diem in tempore pariter et cum tempore facta sunt; postea sex diebus in formam disposita: tribus primis diebus ordinata, et sequentibus tribus ornata.  Nouissime sexta die factus est homo Adam et Eua, propter quem facta sunt cetera omnia; et ipse in paradiso collocatus est: primo mansurus ibi et operaturus ut post opus consummatum et obedientiam impletam exinde illuc proueheretur ubi erat semper mansurus. Sed, quia sequentis operis seriem, a conditione primi hominis deducere instituimus, iustum est ut in ipsius exordio libri, primum causam conditionis humane inuestigemus, ut simul demonstretur et primum rationabiliter a Deo conditus, et postmodum misericorditer reparatus. Ibi quoque dum conderetur gratuito factum opus rationabile; et hic dum redimeretur rationabiliter impletum opus gratie.



CAP. XXX. Quatuor esse per que sermo subsequens decurrit.


Quatuor igitur sunt per que sermo subsequens ordine decurrere debet, id est, primum quare creatus  sit homo; deinde qualis creatus sit; deinde qualiter lapsus sit; postremo autem qualiter sit reparatus.



PARS SECUNDA. DE CAUSA CREATIONIS HOMINIS, ET DE CAUSIS PRIMORDIALIBUS RERUM OMNIUM.



[CAP. I.]


In principio operis, quod uestra instantia magis quam alacritate propria aggressus sum, mundi huius sensibilis originem et dispositionem, quam breuissimo potui sermone et qui maxime, ut propositum nobis fuerat, introducendis conueniat, explicui; nunc uero consequens est ut creationem hominis  sermone prosequamur eo sane ordine loquendo incedentes quem Creator ipse rerum demonstrauit operando. Prius siquidem opifex Deus mundum fecit; ac deinde hominem possessorem et dominum mundi, ut ceteris omnibus iure conditionis dominaretur homo, ipsi a quo factus fuerat soli uoluntaria libertate subiectus. Unde constat creationem hominis, rerum omnium uisibilium conditione posteriorem quidem tempore, sed causa  priorem fuisse: quia qui factus est post omnia, propter eum omnia facta sunt. Causa ergo conditionis humane ante omnia est; et ipsam inuestigare oportet supra omnia et ante omnia que tempore orta sunt, et ante tempora ordinata sunt. Si enim omnia Deus fecit propter hominem, causa omnium homo est; et causaliter homo prior omnibus est, ipsum uero propter quod homo factus est prius homine est; et multo ante omnia quibus homo causaliter prior est. Id autem propter quod factus est homo, quid aliud erit nisi ipse a quo factus est homo? Si ergo causa mundi homo est, quia propter hominem factus est mundus et causa hominis Deus est, quia propter Deum factus est homo; ergo Deus erat et mundus non erat, neque homo erat; et factus est propter  Deum homo qui non erat et mundus propter hominem qui necdum erat; et quasi eadem causa uidebatur quod factus est homo propter Deum et quod propter hominem mundus factus est. Nam et homo factus est ut Deo seruiret propter quem factus est; et mundus factus est ut seruiret homini propter quem factus est. Et quasi idem erat et idem non erat; quia idem non erat propter quos erat. Deus perfectus erat et plenus bono consummato; neque opus habuit aliunde iuuari, quoniam nec minui potuit eternus, nec immensus augeri. Homo uero natura egens erat alieni auxilii, quo uel conseruaret quod mutabile acceperat, uel augeret quod non consummatum habebat. Ita positus est in medio  homo, ut et ei seruiretur et ipse seruiret, et acciperet utrinque ipse, et totum sibi uindicaret; et reflueret totum ad bonum hominis, et quod accepit obsequium et quod impendit. uoluit enim Deus ut  ab homine sibi seruiretur; sic tamen ut ea seruitute non Deus sed homo ipse seruiens iuuaretur, et uoluit ut mundus seruiret homini, et exinde similiter iuuaretur homo, et totum hominis esset bonum, quia propter hominem totum hoc factum est. Ergo totum bonum hominis erat: uidelicet et quod factum est propter ipsum, et propter quod factus est ipse. Sed aliud bonum deorsum erat et de subtus sumebatur ad necessitatem, aliud bonum sursum erat, et desuper sumebatur ad felicitatem. Bonum quippe illud quod in creatura positum erat, bonum erat necessitatis; quod uero in Creatore erat bonum, bonum erat felicitatis. Et utrumque ad hominem ferebatur quia utrumque homini debebatur; quia propter alterum factus est homo, ut illud possideret  et frueretur; alterum propter hominem factum est ut illud acciperet et iuuaretur. In tantum ergo rationalis creature conditio ceteris omnibus que propter ipsam facta sunt excellentior esse probatur; quod omnium causa ipsa est. Causa uero eius alia nulla est, nisi ipse a quo ipsa est. Sicut enim ab ipso est, ut aliquid esset; sic propter ipsum est, ut beate esset; alterum sumens ab ipso, hoc est quod esset; alterum in ipso, hoc est quod beate esset. Sed dicet aliquis: Quare Deus creaturam fecit si iuuari ipse non potuit per creaturam? qui alteri fecit quod sibi non fecit quando alter nemo erat nisi ipse qui fecit. Quasi enim pro nichilo factum esse uidetur et causam non habuisse, ut fieret quod ita factum est; ut inde nec iuuaretur ille qui fecit quia perfectus non eguit;  nec alter inde iuuaretur, quia preter ipsum qui iuuari posset alter non fuit. Et hoc fortassis diligentius consideratum aliquem mouere possit; propterea causam conditionis rationalium quam in solo rerum auctore constituimus, non solum pro hominibus de quibus sermo propositus erat, uerum etiam pro angelis; quoniam et ipsi sicut eiusdem nature participes sunt, ita quoque ab eodem fonte originis causam trahunt: generali quadam consideratione inuestigare oportet; quoniam in ipsa principium consistit uniuersorum que facta sunt.



CAP. II. De causis primordialibus et effectibus earum.

Rerum omnium ordo dispositioque a summo usque  ad imum, in uniuersitatis huius compage ita sese causis quibusdam rationumque genituris prosequitur, ut omnium que sunt, nichil inconnexum aut separabile natura externumque inueniatur. Quecunque enim  sunt rerum omnium, aut cause inueniuntur subsequentium effectuum esse, aut effectus precedentium causarum. Et rerum quidem alie cause tantum sunt, non etiam effectus; sicut prima omnium causa. Alie effectus tantum, non etiam cause; sicut ultima et postrema uniuersorum. Alie autem et cause sunt ad posteriora que generant; et ad priora a quibus generantur effectus; et sicut his que ultima sunt et effectus tantum priorum nichil posterius cernitur; sic quidem iis que prima sunt et cause tantum subsequentium, nichil prius inuenitur. De mediis autem quecunque priora sunt, magis cause nominantur, et minus effectus. Quecunque uero posteriora sunt, magis sunt effectus; et minus cause, et prima causalissima. Et que prima sunt post prima, primi sunt  effectus; et que ultima sunt ante ultima, cause ultime, et ultima generata, et prima generantia. Prime autem cause alie create sunt et que sunt in suo genere prime, alie increate et que uniuersaliter prime sunt. Que enim in suo genere prime sunt, ad aliquid prime sunt; sed uniuersaliter prime non sunt; quoniam etsi precedunt que subsequuntur omnia, habent tamen et ipse aliquid quo posteriores inueniantur, quoniam non precedunt omnia. In hac enim uniuersitate rerum omnium, ita cunctis causaliter coherentibus aliquid primum inuenitur, ut ex his omnibus nichil prius esse possit, quoniam ipsum ex omnibus primum est omnium; et tamen ipso aliquid prius esse necesse est, quoniam ex omnibus est quibus uniuersaliter aliquid prius est. His  uero causis que uniuersaliter prime sunt, nichil prius est; quoniam ipse prime sunt omnium, nec habent alias causas ipse priores; quoniam omnium cause ipse sunt.



CAP. III. De generatione causarum primordialium.

He autem sine motu efficiunt et generant sine traductione; quoniam eternitas nec in suo statu desernit tempora ordinans neque ex suo substantiam ministrauit corruptibilia creans; sed manens quod erat, fecit quod non erat, in se continens potestatem faciendi, non sumens ex se materiam facti. Neque enim degenerauit inferiora condens, ut natura in ipsa descenderet, quibus dedit initium; quoniam et hoc ipsum omnipotentie eius natura continebat sine  natura naturam creare, qua initium sumerent que non erant, quoniam opus et factor natura idem esse non poterant. Sicut ergo in faciendis se non minuit eternitas; sic in factis se non auxit immensitas. Sed ante facta sine defectu plena consistit; et post facta sine motu indeficiens permansit. Nihil nouum assumens, nichil antiquum amittens; totum dans et nichil abiiciens. Hec prima causa rerum omnium secundum se et propter se operata est opus suum; secundum se, quoniam extrinsecus operis sui formam non accepit; propter se, quoniam aliunde causam operandi non habuit. Fecit enim ad similitudinem suam, quod disponebat ad participationem sui, ut ex ipsa eamdem formam traheret, quod cum ipsa idem bonum possidere debuisset.



CAP. Iu. Que sit prima causa conditionis rationalium.


Hinc ergo primam causam sumpsit creature rationalis conditio, quod uoluit Deus eterna bonitate sue beatitudinis participes fieri quam uidit et communicari posse, et minui omnino non posse. Illud itaque bonum quod ipse erat et quo ipse beatus erat, bonitate sola non necessitate trahebatur ad communicandum. Quoniam et optimi erat prodesse uelle, et potentissimi noceri non posse.



CAP. u. Quod diuine uoluntati et bonitas adfuit et potestas.

Diuina enim uoluntas sola bonitate perfecta non fuisset, nisi pariter adfuisset potestas; quoniam id quod bonitate preeunte uoluit, potestate subsequente adimpleuit. In predestinatione itaque cresudorum  operata est bonitas; in creatione autem predestinatorum operata est potestas, in beatificatione uero creatorum, potestas simul et bonitas.



CAP. uI. De tribus perfectis et perficientibus omnia.

Erant enim tria quedam, et hec tria erant unum; et eterna erant tria hec; et nichil perfectum esse poterat sine his tribus, et cum his nichil diminutum. Constabat enim ut si adessent tria hec, nichil perfectum deesset; et si deesset de his tribus unum, aliquid consummatum esse non posset. Et hec tria erant potentia, sapientia, uoluntas: et ad omnem effectum concurrunt tria hec, nec aliquid absoluitur nisi ista adfuerint. uoluntas mouet, scientia disponit, potestas operatur. Et si horum discretionem  proponas non est posse illud quod scire, neque scire illud quod uelle; et tamen Deo unum sunt posse, scire et uelle. Et discernit illa ratio, et natura non diuidit; et uenit nobis Trinitas indiuisa que totum continet; et sine ipsa totum est nichil. Quidquid de Deo uere dicitur, aut pie credi potest in Deo, hec tria continent-potestas, sapientia et bonitas. Et plena sunt hec tria pariter.

Si immensum nominas, si incorruptum dicis, si eternum, si incommutabilem, et quecunque horum similia: totum hoc potestatis est. Si scientem appellas, si prouidum, si inspectorem, si scrutantem et considerantem, et discernentem: totum hoc sapientie est. Si mitem, si mansuetum, si compatientem et benignum, uel quecunque huiusmodi similia sunt  uocas: totum hoc bonitatis est. Et nichil est quod in istis non est; et quod in istis est, plenum est et consummatum totum. Propterea tria hec specialiter discreta sunt; et suscepit fides catholica Trinitatem, quam nec numero augeri uoluit, ne extra tria aliquid confiteri uideretur; nec natura confundere, ne trium aliquid negare conuinceretur. Et inuenit in Deo tria esse; et in Deo tria unum esse. Nec propterea tria non esse, quia unum erant. Neque unum non esse, propterea quod tria erant: et tribus admonita, dixit tres personas tria; quia naturaliter Deus erant, et una substantia, et ideo unus Deus; et assignauit potestatem Patri, sapientiam Filio, bonitatem Spiritui sancto; et confessa est Trinitatem Patrem et Filium et Spiritum sanctum.



CAP. uII. Quod tria hec de Deo secundum substantiam dicuntur.


Et uidebatur Filius quasi non de suo potens. Quia potentia Patris erat, neque Pater de suo sapiens, quia sapientia Filii erat; neque Pater uel Filius de suo bonus, quia Spiritus sancti bonitas erat; et si hoc diceretur scandalum patiebatur ueritas, et unitas scissionem; nec poterat in tribus perfectus dici unus, cui proprium deesset aliquid, quod alter singulare haberet. Propterea potentia Patris erat, et Filii erat, et Spiritus sancti erat; et substantialiter erat, et equaliter erat. Et sapientia Filii erat, et Patris erat, et Spiritus sancti erat; et substantialiter erat, et equaliter. Et bonitas Spiritus sancti erat, et Patris erat, et Filii erat; et substantialiter  erat, et equaliter erat, et tamen causa erat, ut personaliter distingueretur quod substantialiter idem erat.



CAP. uIII. Quare hec tria cum secundum substantiam dicantur quasi propria in quibusdam locis personis attributa inueniuntur.

Neque his tribus secundum proprietatem fides personas significauit, quia secundum substantiam erant; sed hec tria secundum necessariam notionem personis assignauit ut assereret quod secundum communionem nature erant. Nominandus erat in Trinitate Pater et Filius; et sumpta sunt uocabula ipsa ab usu humano, cui primo data sunt. Et quod secundum aliquid tantum simile erat, in toto similiter  dicendum erat. Et cauit prudentia eloquii sacri ne plena similitudo crederetur inter disparia, si in deitate Pater prior aut Filius posterior diceretur. Sic enim se in hominibus natura habet ut Pater esse non possit, qui non Filio fuerit prior; neque Filius qui Patre posterior non sit; ideo Patri potentia assignata est, et sapientia Filio; non quia magis erat, sed quia minus esse credi poterat. Dixerat enim Scriptura sancta quod Deus Pater est; et audiuit hoc homo, qui hominem Patrem uiderat, Deum Patrem non uiderat; et cogitare cepit secundum hominem quem uiderat erum quoddam prolixum et multitudinem annorum preteritorum et senectutis defectum; et occurrit Scriptura et dixit Patrem potentem ne crederes impotentem aut minus  potentem; nec solum potentem, sed etiam omnipotentem. Non ergo quia solus hoc est Pater, solus hoc esse dicebatur; sed quia minus hoc esse solus Pater putabatur. Rursum cum diceret Scriptura Filium Deum, ne putaret homo qui humana nouerat, diuina non nouerat, minorationem quamdam sensus et intelligentie esse in Filio, quasi adhuc infra perfectionem etatis consummate, addidit sapientem; non quia singulariter hoc ipse erat quod esse commune omnibus erat; sed quia singulariter ipse erat de quo magis an hoc esset dubitari poterat. uocatus est etiam Spiritus Deus, et dictus est Spiritum habere Deus; et uidebatur hoc quasi nomen inflationis et tumoris; et consternebatur conscientia humana ad Deum pro rigore et crudelitate;  et subsecuta est Scriptura, et temperauit dictum suum Spiritum benignum nominans, ne crudelis putaretur qui mitis erat; et distincta sunt personaliter que substantialiter communia erant, ut humana mens diuinorum ueritatem non secundum humana estimare disceret, cum contra consuetudinem humanam quedam de Deo dici audiret. Deus ergo Trinitas trina hac uirtute omnia opera sua consummauit, ut perfectum perfecta sequerentur, et emularentur auctorem suum cuncta que fecerat. Quidquid enim in tempore apparuit, ante tempora in eternitate dispositum fuit; et ipsa dispositio eterna, ceternam habuit causam omnium rerum uoluntatem Creatoris, qua factum est ut fieret quidquid factum est, et ipsa facta non est.



CAP. IX. Quod sapientia Dei cum et una sit in se, secundum nos diuersa nomina sortitur.


Diuina autem sapientia et scientia uocatur, et prescientia, et dispositio, et predestinatio, et prouidentia. Scientia existentium, prescientia futurorum, dispositio faciendorum, predestinatio saluandorum, prouidentia subiectorum. Et totum hoc una erat sapientia, et una dispositio, et ipsa eterna erat; et cum ipsa ceterna uoluntas erat, et secundum uoluntatem ipsa dispositio erat et tamen uoluntate posterior non erat.



CAP. X. Quod uoluntas Dei eterna fuit de opere temporali.

Secundum uoluntatem quippe disposuit quod uoluntate facturus fuit; et uoluntas eterna fuit, et  opus uoluntatis eternum non fuit. Semper enim uoluit ut faceret, et non uoluit ut semper faceret; sed ut aliquando faceret, quod semper uoluit ut aliquando faceret. Sic uoluntas eterna fuit de opere temporali; quoniam et ipsum tempus in eterna uoluntate fuit, quando fieret quod futurum fuit. Duo itaque hec in Creatore pariter erant bonitas et sapientia, et hec eterna erant; et aderat simul potestas ceterna, et bonitate uoluit, sapientia disposuit, potestate fecit. Et uidetur quasi quedam esse distinctio et successio temporalis; et demonstrat se considerationi prima bonitas, quia per eam uoluit Deus, deinde sapientia, quia per eam disposuit, nouissima potestas quia per eam fecit; quoniam ordo  uidetur esse, et fuisse uoluntas prima, et post eam dispositio, et nouissime operatio subsecuta. Nisi enim uoluisset non disposuisset, et si non disposuisset, non fecisset. Et occurrit magna ratio, quia semper in hominibus precedit uoluntas consilium, et consilium opus subsequitur. Sed quid facimus? Nunquid audebimus inducere tempora in eternitatem? Nam si hec in Deo sunt quemadmodum in hominibus, aliquid in eo prius fuit, aliquid posterius; et non totus Deus Deus eternus est. Sed hoc nefas est confiteri.



CAP. XI. Quod tria in Deo ceterna fuerunt.

Itaque eterna bonitate semper uoluit, et eterna sapientia semper disposuit, quod ceterna potestate aliquando facit. Et erant simul semper bonitas, sapientia,  et potestas; nec diuidi uel separari ab inuicem tempore poterant que substantialiter idem erant, et ab his formam dedit operi suo artifex Deus, quibus consummata sunt omnia ab euo inchoationis, et eternitatis principio ordinata.



CAP. XII. Quod tria uisibilia mundi, tria inuisibilia Dei demonstrant.

Et inuenta est in tribus in Trinitas ineffabilis que in Creatore quidem unum sunt, sed per creature speciem diuisium se ad cognitionem effundunt. Suscepit enim formam potestatis rerum immensitas; sapientie pulchritudo, bonitatis utilitas. Et uidebantur hec foris et concurrebant cum alio simulacro quod intus perfectius erat.



CAP. XIII. Quod similitudo Dei in rationali creatura perfectior est quam foris.


Rationalis enim creatura uenit habens in se perfectiorem horum similitudinem in uoluntate et consilio et potentia; et comparauit que foris inuenit cum his que habuit intus, et coniunxit duo hec, ut per uisibilia inuisibilia uideret. Et uidit Creatoris potentiam et sapientiam et bonitatem a semetipsa, per ea que foris apparuerunt in agnitionem excitata. Et hec erant quasi admonitio et recordatio prima trinum esse Deum; sed nondum perfecta consummatio agnitionis, quoniam ad substantiam erant; nec poterant singulariter diuidi que unum erant. Non enim singulariter persone Patris potentia erat que Filii erat et Spiritus sancti erat; neque singulariter sapientia persone Filii erat, que  Patris erat, et Spiritus sancti erat; neque singulariter persone Spiritus sancti bonitas erat, que Patris erat, et Filii erat; sed predicabatur Trinitas ex istis, non significabatur in istis; et tamen hec tria eterna erant, et causa omnium erant et per hec facta sunt omnia, et ipsa non sunt facta; et assignauimus bonitati uoluntatem, et sapientie dispositionem; et potestati operationem. Et oboritur conquisitio grauis et inuestigatio profunda de uoluntate Dei, et de prescientia illius, et prouidentia, et dispositione, et potestate. Hec enim, omnia in causis rerum consistunt, et obiiciunt questionem inuestigationi proposite.



CAP. XIu. De scientia et prescientia Dei; et quod ex ea in rebus necessitas prouenire uidetur.

 uidetur enim in Deum necessitas cadere rerum faciendarum, quasi Creator esse non posset nisi creatura esset. Deinde ex ipsa prescientia et prouidentia Dei alia necessitas in rebus factis uel faciendis prouenire, quasi fieri non possit ut non eueniat quod preuisum est uel prescitum a Deo; quod utrumque pari inconuenientia animum pulsat et considerationem perturbat. Primum ergo considerandum est qua ratione rerum faciendarum necessitas in Deum cadere uideatur ex prescientia et prouidentia, ex dispositione et predestinatione eorum que facienda fuerant ab ipso. Omnis enim scientia, et prescientia, et prouidentia, et dispositio uel predestinatio ad aliquid esse uidetur, et alicuius  esse uidetur. Omnis quippe scientia sicut alicuius est quia in aliquo est; ita alicuius est quia de aliquo est. Omnis enim qui scit, aliquid scit; et non qui scit aliquid, nichil scit. Scientia quippe de nullo est; et ipsa nulla est. Omnis ergo scientia de aliquo est; quia si nichil esset de quo scientia esset, scientia nulla esset. Non ergo in Deo eterna scientia uel prescientia esset nisi futurum esset aliquid de quo esset. Si ergo creatum nichil uel creandum fuisset, nichil in Creatore scitum uel prescitum fuisset. Ac per hoc scientia nulla uel prescientia fuisset. Si autem scientia nulla in Creatore fuisset, manifeste consequitur, quoniam nec ipse Creator fuisset; qui utique sine scientia esse non potuisset, cui idem est esse quod scire. Ut ergo scientia uel  prescientia in Creatore esse potuisset, necesse erat aliquid esse uel futurum esse de quo esse potuisset: cum sicut dictum est si de nichilo esset nulla esset. Omnis enim scientia alicuius est scientia, et de aliquo est. Si ergo ex creaturis pendet prescientia Creatoris causaliter, prius esse uidebitur quod creatum est, ipso qui creauit illud.



CAP. Xu. Quomodo omnia in Deo ab eterno erant priusquam in semetipsis subsisterent; et eorum illic non prescientia, sed scientia erat.

An dicemus quod omnia in Creatore ab eterno increata fuerunt que ab ipso temporaliter creata sunt, et illic sciebantur ubi habebantur; et eo modo sciebantur quomodo habebantur; et non cognouit aliquid extra se Deus qui omnia habebat in se?  Nec ideo ibi fuerunt, quia hic futura fuerunt; nec causa illorum fuisse credatur ex istis, neque ideo huc uenerunt quia ibi fuerunt, quasi esse non potuissent illa sine istis. Nam et illa fuissent etiam si ista ex illis futura non fuissent; tantum istorum causa non fuissent, si ista futura non fuissent.



CAP. XuI. Si res future non fuissent sapientia Dei scientia esset, sed prescientia non diceretur.

Et fuisset quidem scientia eorum que essent; prescientia autem non fuisset eorum que futura non essent. Nec idcirco minus aliquid in Creatore fuisset si prescientia eorum que non essent futura non fuisset; quia ipsa que prescientia est scientia fuisset, etiam si prescientia non fuisset, quoniam  futurum aliquid non fuisset



CAP. XuII. Quomodo utrumque eternum est, et prescitum esse et futurum esse.

Nunc autem quod ab eterno prescitum est ab eterno futurum est; et non est eternum ipsum quod futurum est. Quia si eternum esset, futurum non esset sed presens. Et non prius prescitum fuit quam futurum fuit sed prius prescitum fuit, et prius futurum fuit quam fuit. Et antequam fuit, quando adhuc futurum fuit, potuit esse secundum contingens ut non fieret; et hoc semper potuit esse, quandiu futurum fuit ut non fieret, sicut semper futurum fuit ut fieret. Quod futurum fuit ad hoc spectabat quod futurum fuit; quod esse potuit, ad hoc spectabat quod esse potuit et futurum non fuit.  Et currebant simul ab eterno duo hec quod futurum fuit; et quod esse potuit quod futurum non fuit.



CAP. XuIII. Quomodo si rerum euentus mutarentur, prescientia tamen non mutaretur.

Et si factum fuisset quod esse potuit, et tamen futurum non fuit, futurum fuisset et prescitum quod futurum non fuit, nec prescientia huius futuri mutata fuisset; sed nunquam habita, quia futurum non fuisset. Quod autem predestinauit Deus facturum se disposuit; nec predestinauit nisi quod facturus fuit. Presciuit autem quedam qui facturus non fuit; quia presciuit omnem quod futurum fuit, in quo quedam futura fuerunt que facturus fuit; quedam que permissurus, propter hoc aliquid amplius predestinatio habere uidetur quam prescientia,  quia prescientia etiam de alieno est; predestinatio autem nisi de proprio esse non potest.



CAP. XIX. De prouidentia Dei, et quod duplex est prouidentia Dei, in suis et alienis.

Si autem queras de prouidentia Dei, nos recte dicimus quod prouidentia est cura eorum que exhibenda sunt subiectis, et que commissis conuenit impertiri. Scriptum est, quoniam ipsi cura est de omnibus . Hec est ergo prouidentia illa qua Deus curat de omnibus que fecit; et nichil derelinquit ex omnibus que pertinent ad ipsum, et que subiecta sunt ipsi, sed prouidet singulis ut habeat unumquodque quod sibi debetur et conuenit. Secundum hanc itaque uniuersalem prouidentiam cunctorum non solum suis que bona fecit, sed alienis  quoque que ipse mala non fecit sed permisit; quod debitum est, dispensat, ut nichil in regno suo iustam ordinationem euadat. Nam et ipsa iniquitas ex hac prouidentia stipem habet, et non potuit uel ipsa malitia in obliuionem uenire apud prouisorem omnium. uis scire que sunt iniquitatis et peccati stipendia? Scriptum est: Stipendia autem peccati mors; gratia autem Dei uita eterna . Stipendia peccati mors; stipendia iustitie uita. Peccato datur mors, iustitie uita; culpe pena, uirtuti gloria. Unumquodque quod suum est accipit. Hec est prouidentia: utrinque operatur in suo et in alieno. In suo quod fecit, in alieno quod permisit. Cuncta Illi subiecta sunt, et prouidet omnibus, presidens omnibus: creature gubernationem,  iustitie glorificationem, malitie damnationem.



CAP. XX. De dispositione diuina.

Simili modo dispositio diuina dupliciter consideratur. Bona quippe dispositionem desuper habent: et ut sint quia bona sunt, et ut sic sint quia ordinata sunt. Mala uero ex dispositione superna non habent que sunt quia mala sunt; et tamen habent quod sic sunt, quia ordinata sunt. Deus enim malum non facit; sed cum factum est, inordinatum esse non permittit; quia malorum auctor non est, sed ordinator.



CAP. XXI. De predestinatione diuina.

Predestinatio est gratie preparatio. Propositum  ergo Dei in quo gratiam electis suis dare disposuit ipsum est predestinatio, que idcirco predestinatio uocatur; quoniam in ea quod faciendum fuit, dispositum est priusquam fuit. Potest autem predestinatio generaliter aliquando intelligi ipsa faciendorum dispositio; ut dicatur Deus quidquid sic facturus fuit ab eterno predestinasse. Quod autem facturus non fuit sed permissurus non predestinasse, sed prescisse solum.



CAP. XXII. De potestate Dei et quod potestas dupliciter consideratur in Deo esse: et utroque modo Deum omnipotentem esse.

Sicut de sapientia Dei quedam secundum tempus diximus, ita et de potestate eius aliqua ad eruditionem legentium commemorare oportet. Potestas  duplex est: altera ad aliquid faciendum, altera ad nichil patiendum. Secundum utramque Deus omnipotens uerissime affirmatur. Quia nec aliquid est quod ei ad patiendum corruptionem possit inferre, nec aliquid quod ad faciendum impedimentum afferre. Omnia quippe facere potest, preter id solum quod sine eius lesione fieri non potest; in quo tamen non minus omnipotens est, quia, si id posset, omnipotens non esset. Dico ergo quod Deus omnia potest; et tamen se ipsum destruere non potest. Hoc enim posse posse non esset, sed non posse. Itaque omnia potest Deus, que posse potentia est. Et ideo uere omnipotens est, quia impotens esse non potest. Eant ergo nunc et de suo sensu glorientur qui opera diuina ratione se putant  discutere, et eius potentiam sub mensura coarctare. Cum enim dicunt: Hucusque potest et non amplius; quid hoc est aliud quam eius potentiam que infinita est concludere et restringere ad mensuram? aiunt enim: Non potest Deus aliud facere quam facit, nec melius facere quam facit. Si enim aliud potest facere quam facit, potest facere quod non preuidit; et si potest facere quod non preuidit, potest sine prouidentia operari Deus; quia omne quod preuidit se facturum, facit, nec facit aliquid quod non preuidit. Si ergo non potest prouidentia eius aut mutari ut aliud fiat quam preuisum est; aut cassari, ut non fiat quod prouisum est, necesse est totum fieri quod prouisum est, et nichil fieri quod prouisum non  est. Porro quidquid fit prouisum esse constat; et quiquid prouisum est, fieri dubium non est. Quod si preter prouidentiam fieri aliquid impossibile est  aliud fieri quam fit nulla ratione possibile est. Amplius quidquid facit Deus, si melius potest facere quam facit, in hoc ipso non bene facit, quod optime quidem non facit quod facit. Melius enim faceret si quod facit melius faceret. Facere quippe et nolle melius facere, etiam bonum facientis male est facere. Sec hoc pia mens in Deum dici non sustinet; et ob hoc proximum uidetur et consequens, quod melius facere non potest quam facit qui sic facit ut non faciat male in eo quod sic facit. Eiusmodi causis atque rationibus quidam inducuntur ut dicant  Deum suorum operum mensura ac lege ita astrictum atque alligatum, ut preter quam facit, quidquam nec aliud facere possit nec melius. Ac per hoc plane infinitam illam atque immensam diuinitatis potentiam sub termino ac mensura alligare conuincuntur, qui usque ad aliquid quod uere finem ipsum habet eam extendunt et ultra negant procedere. Certum est enim quod omne quod factum est in numero, pondere, et mensura , legitimum terminum et finem suum habet. Et idcirco, si ad operis mensuram modumque Creatoris potentia componitur, ipsa procul dubio et fine et mensura terminari declaratur. Quapropter, ne uel his que uidentur rationes sine causa assensum negare uideamur, uel omnino creduli sine consideratione falsum pro uero  recipere, oportet pro compendio presenti breuiter ad ea que dicta sunt respondere. Primum considerandum est utrum Deus ulla ratione neque mutata neque cassata sua prouidentia aliud facere possit quam facit. Constat enim quod omne quod fit ab eterno preuisum est futurum esse; quia ab eterno futurum est, quod ipsum tamen ab eterno non est. Et dicimus quod possibile est non fieri quod futurum est. Et si non fieret quod fiet, et non fieri possibile est, nunquam futurum fuisset nec preuisum. Quod quia fiet, et futurum semper est et preuisum est. Nulla ergo mutatio hic, aut cassatio prouidentie apparet; quia, sicut preuisum est, et fiet: sic si preuisum non esset, non fieret. Sed iam, inquiunt,  preuisum est. Bene. Preuisum est, quia futurum est. Et dicunt: Sed prouidentia mutari non potest nec cassari; euentus autem impediri potest ut non fiat quod futurum est. Si autem impediretur euentus rei  mutaretur, uel cassaretur prouidentia quod fieri omnino non potest. Sed nos ad hoc respondemus, quod si mutaretur euentus quod fieri potest, nec mutaretur nec cassaretur prouidentia; quia hoc omnino fieri non potest. Sed potius nunquam fuisset preuisum quod nunquam fuerat futurum; et constaret prouidentia in eo ut non fieret; sicut modo in eo consistit ut fieret non mutata ut post aliam alia esset; sed ut nunquam alia esset. Ergo Deus aliud potest facere quam facit, ut tamen ipse aliud faciendo alius non sit.  Sed siue idem siue aliud faciat; ipse tamen semper sit idem. Nunc illud restat ut discutiamus an ne melius aliquid facere possit quam facit Deus. Hic illi nostri scrutatores qui defecerunt scrutantes scrutationes, nouum aliquid et uere nouum, nec tam uerum quam nouum afferre se dicunt. Et dicunt singulas quidem creaturas per se consideratas  a perfecto minus habere. Uniuersitatem autem rerum omnium in tanta consummatione boni expressam, ut non possit esse melior quam est. Ubi mihi primum responderi expostulo, cum dicunt uniuersitatem rerum non posse meliorem esse quam est; qualiter id accipiendum sit quod dicunt meliorem eam esse non posse. Siue ideo non potest melior esse quia summe bona est ita ut nulla omnino boni perfectio ei desit, siue ideo non potest esse melior quia maius bonum quod ei deest capere ipsa non potest. Sed, si ita summe bona dicitur ut nulla ei boni perfectio desit, iam opus suum plane Creatori equaretur; et uel extra metam extenditur quod intra est, uel infra immensitatem coarctatur quod summum est, quod utrumque pari inconuenientia impossibile  est. Si uero ideo non potest melior esse, quia bonum amplius quod ei deest capere ipsa non potest, iam hoc ipsum non posse defectionis est non consummationis; et potest melior esse si fiat capax maioris boni, quia et hoc ipse qui fecit potest. Ergo in se non potest, in Deo potest; quia ipsa non potest, sed Deus potest et quantum ipse potest dici non potest. Ergo ipse melior esse non potest. Sed quod fecit omne melius esse potest, si tamen ipse uoluerit qui potest. Et ipse quod fecit melius facere potest; non tamen corrigens male factum, sed bene factum promouens in melius; non ut ipse quantum ad se melius faciat, sed ut quod fecit ipso identidem operante et in eodem perseuerante melius fiat. Ergo summe  potens est qui potest omne quod possibile est; nec ideo minus potest, quia impossibilia non potest, impossibilia posse non esset posse sed non posse. Itaque omnia potest Deus que posse potentia est; et ideo uere omnipotens est, quia impotens esse non potet. Cum sint ergo tria in Deo: sapientia, potentia, uoluntas; primordiales cause a uoluntate quidem diuina quasi proficiscuntur, per sapientiam diriguntur, per potentiam producuntur. uoluntas enim mouet, sapientia disponit, potentia explicat. Hec sunt eterna fundamenta causarum omnium et principium primum que ineffabilia et incomprehensibilia sunt omni creature. Sicut enim eternitatem Dei non equat tempus nec immensitatem locus; sic nec sapientiam eius sensus, nec bonitatem uirtus,  nec potentiam opus. De uoluntate Dei et prouidentia multa querenda restant. Primum utrum uim facit rebus prescientia et prouidentia Dei. De quo iam multa dicta sunt. Postea de uoluntate Dei de qua quedam dicenda sunt. Ita tamen ut prius ad ipsum fidei oculis contemplandum respiciamus quantum possibile est humane fragilitati.



PARS TERTIA. DE COGNITIONE DIuINITATIS.



CAP. I. Qualiter ab initio Deus agnitus est, et quod unus, et quod trinus.


Scriptura dicit: Deum nemo uidit unquam ; tamen fides quod non uidet credit. Et ex hoc meritum fidei constat non uidisse et credere. Unde pulchrum illud dictum est: Nam si uides, non est fides. Credit ergo fides quod non uidit; et non uidit quidem quod credit. Et uidit tamen aliquid per quod admonita est et excitata credere quod non uidit. Deus enim sic ab initio notitiam sui ab homine temperauit, ut sicut nunquam quid esset totum poterat comprehendi, sic quia esset nunquam prorsus posset ignorari.



CAP. II. Quare Deus nec totus sciri, nec totus ignorari potest.

 Propterea quippe Deus a principio nec totus conscientie humane manifestus esse uoluit, nec totus absconditus; ne si totus manifestus esset, meritum fides non haberet, nec infidelitas locum. Infidelitas enim de manifesto conuinceretur: et fides de occulto non exerceretur. Si uero absconditus totus esset, fides quidem ad scientiam non adiuuaretur, et infidelitas de ignorantia excusaretur. Quocirca oportuit ut proderet se occultum Deus ne totus celaretur et prorsus nesciretur; et rursum ad aliquid proditum se et agnitum occultaret ne totus manifestaretur, ut aliquid esset quod cor hominis enutriret cognitum, et rursus aliquid quod absconditum prouocaret.



CAP. III. Quibus modis cognitio Dei ad hominem uenit.


Et illud nunc primum considerandum est quomodo primum Deus occultus et absconditus et latens interim a corde humano deprehensus est, ut sciri potuisset quia Deus est, uel quod erat credi. Modi sunt duo et uie due, et manifestationes due, quibus a principio cordi humano latens proditus est et iudicatus occultus Deus; partim scilicet ratione humana, partim reuelatione diuina. Et ratio quidem humana duplici inuestigatione Deum deprehendit; partim uidelicet in se, partim in iis que erant extra se. Similiter et reuelatio diuina duplici insinuatione eum qui nesciebatur uel dubie credebatur et non cognitum indicauit, et partim creditum asseruit. Nam humanam ignorantiam nunc intus per aspirationem  illuminans edocuit, tunc uero foris uel per doctrine eruditionem instruxit, uel per miraculorum ostensionem confirmauit. Utrumque manifestationis diuine modum quo uel ratione humana Deus ab homine cognitus est, uel reuelatione diuina homini manifestatus, exponit Apostolus dicens: Quod notum Dei erat, manifestum est in illis; Deus enim illis reuelauit . Et deinde subiungit: Inuisibilia enim ipsius a creatura mundi per ea que facta  sunt intellecta conspisciuntur . Cum enim dicit: Quod notum Dei erat, id est noscibile de Deo, ostendit nec totum absconditum, nec totum manifestum. Cum uero dicit: manifestum est in illis, et non dicit, manifestum est illis, ostendit plane quoniam non solum reuelatione diuina que facta illis fuerat, sed etiam ratione humana in illis que erat, notum illis factum erat. Cum autem subiungit: Deus autem illis reuelauit, ostendit quia ratio humana ad hec sublimia et alta inuestiganda et intelligenda infirma et insufficiens omnino fuisset, nisi diuina reuelatio illi in adiutorium et firmamentum cognoscende ueritatis adiuncta fuisset. Postea ostenso eo qui intus erat inuestigationis uel reuelationis modo, statim de illo qui foris sit utroque, sententiam simul  subiungit, dicens: Inuisibilia enim ipsius a creatura mundi per ea que facta sunt intellecta conspiciuntur. Inuisibilia enim Dei que intus erant et abscondita erant, per ea que foris erant et nota erant uisibilia sunt uisa uel in conditione rerum a ratione humana, uel in gubernatione et administratione uisibilia facta sunt reuelatione diuina.



CAP. Iu. Quod Deus trinus et unus; et quid in unitate et quid in trinitate.

Ita ergo ab initio proditus est Deus conscientie humane et adiuta fides indiciis ueritatis confessa est Deum esse, et ipsum unum. Deinde etiam trinum esse. Et in unitate quidem confessa est eternitatem et immensitatem; in eternitate autem incommutabilitatem;  in immensitate autem simplicitatem, hoc est eternitatem sine tempore, et immensitatem sine quantitate. In Trinitate uero confessa est communionem unitatis, equalitatem immensitatis, ceuitatem eternitatis. Et communionem quidem unitatis sine diuisione; equalitatem immensitatis sine diminutione; ceuitatem eternitatis sine ordine uel successione. Hoc est singulis in unitate totum, in immensitate plenum, in eternitate perfectum.



CAP. u. Explicatio propositarum discretionum.

Nunc oportet per singula que proposita sunt currentem considerare, qualiter mens humana que tam longe a Deo est, tanta de Deo potuerit comprehendere, uel ratione propria directa, uel reuelatione  diuina adiuta. Et primum usquequo ipsa humana ratio ex insito sibi lumine ueritatis conualuerit, dignum est consideratione; ne si uel totum homini detur negare conuincamur gratiam, aut si tollatur totum ignorantiam excusare. Itaque utrumque modum humane inuestigationis ordine prosequamur, quo ratio hominis uel per se directa uel ab iis que extra se naturalia erant uisibilia admonita, ad uerum cognoscendum enisa est.



CAP. uI. De illo cognitionis genere quo mens rationalis in se Deum uidere potest.


Et primum quod in ea erat  inspiciamus. In eo igitur primum et principaliter inuisibilis Deus  uideri poterat quod illius imagini et similitudini proximum et cognatum magis factum erat. Hoc autem ipsa ratio erat et mens ratione utens quo ad primam similitudinem Dei facta erat, ut per se inuenire posset eum a quo facta erat.



CAP. uII. Quod se ipsam esse uidet mens rationalis.

Non enim  et scientibus nichil minus esse potest, seipsam esse aliquid ignorare potest, cum ex his omnibus que  in se  uisibila uidet nichil se esse uel esse posse uidet. Secernit ergo et diuidit se per se ab eo toto quod uisibile uidet in se: et inuisibilem omnino se esse uidet; in eo quod se uidet, et tamen uideri se non posse uidet. uidet ergo inuisibilia esse; que tamen uisibiliter non uidet, quia se inuisibilem esse uidet et tamen uisibiliter non uidet.



CAP. uIII. Et quod se cepisse intelligit.

Cum ergo de se dubitare non possit quoniam est  cogitur ex se et hoc credere quod aliquando se cepisse meminit; quoniam non semper est, quia se nescire non potest cum est. Cum ergo per se et in se cepisse et initium habuisse uideat, nec hoc ignorare potest.  Quoniam cum non fuit, sibi ipsi ut esset initium et subsistentiam dare omnino non potuit.



CAP. IX. Quod Deus est et quod sine principio est.

Ut ergo inciperet quod non erat ab alio factum est qui erat. Quem idcirco ipsum esse ab alio non cepisse necesse est; quoniam qui ab alio esse accepit primus omnibus existendi auctor esse non potuit. Non ergo ab alio accipere esse potuit qui omnibus esse dedit, quem propterea semper fuisse et nunquam cepisse fateri oportet; quoniam omne quod aliquando esse incepit auctorem habuit per quem cepit. Constat ergo nec dubitari ullo modo potest quod ille per quem cepit quod non semper fuit nunquam cepit, sed semper fuit. Illum autem rerum auctorem et primum principium hoc modo  ratio inuestigat; et inuentum pietas ueneratur, et adorandum fides predicat Deum.



CAP. X. Eiusdem rei argumentum foris in creaturis.

Hoc autem ratio inuentum in se probat, et in his que uidet extra se; quia ortum et occasum habentia cuncta, sine auctore nec originem habere possent nec reparationem. Que in toto aliquando cepisse idcirco dubium esse non potest; quia et in partibus suis sine cessatione quotidie et oriri uidetur quod non est et preterire quod est. Omne autem quod mutabile est, aliquando non fuisse necesse est; quia quod stare non potuit cum presens fuit, indicat se aliquando non fuisse priusquam fuit. Sic respondent qui foris sunt iis que intus uidentur ad  ueritatem comprobandam et auctorem suum natura clamat que se ab illo factam ostendit.



CAP. XI. Quod Deus est trinus et unus.

Itaque ratio per rationem Deum esse inuenit; et uenit alia ratio que non solum esse Deum, sed unum esse et trinum comprobaret; et primum per se deinde per ea que erant extra se facta secundum se. Una pietas, una deuotio, una cultura, Dominum unum et Deum unum. Sic dixit ratio et comprobauit in se, ne schisma mentium fieret in plura principia: et non esset certa salus. Et melius esse et consonum magis ueritati et consentaneum nature principium unum et finem unum in quem habere possent conuersionem que ab illo existerent omnia. Alioqui dissipationem esse uniuersitatis sine capite et principio  et moderatore. Et clamauit illi natura foris, et contestata est ad eamdem ueritatem; et dixit opus unum et auctorem unum; et concordia una consilium unum, et una administratio prouidentiam unam. Et manifestatus est Deus unus, creator unus, moderator unus et rector; quia totum unum et unum totum.



CAP. XII. Quod Deus uere et summe unus.

Approbauit hec ratio et acquieuit, et dixit quod unus, nec collectione diuersorum ne turbam faceret; nec compositione partium, ne massam formaret; nec similitudine multorum, ne pluralitas superflua uel singularitas imperfecta appareret. Omnis enim unitas in similitudine sola consistens plurimorum,  aut imperfectionem ostendit in parte si minus habent singula, aut superfluam geminationem in toto, si perfecta sunt uniuersa. Et non est in his omnibus unitas uera, sed emulantur solum hec unitatem, quia quodammodo appropinquant ei; sed non contingunt ad illam, quoniam unum non est; et quod sunt uere unum non sunt, sed uniuntur tantum et accedunt ad se. Et fit illis simul esse et conuenire in unum, unum esse. Nec tamen unum uere sunt; quoniam essentialiter non sunt, nec est unum totum quod sunt. Deum autem unum oportet esse, et essentialiter unum esse, et immutabiliter unum esse, et summe unum esse. Quod enim essentialiter unum est, uere unum est: quood immutabiliter unum est, summe unum est. Quod autem  in utroque bonum est, melius est utrumque quam alterum tantum. Et bonum est essentialiter unum esse; et immutabiliter unum esse; et utrumque esse melius est. Deus autem summum bonum est, et non potest deesse summo bono bonum quod melius est. Et suadet ratio optimo dare, quod melius est bonum. Et idcirco fatetur Deum suum et auctorem suum, et principium suum unum esse; quoniam hoc melius est, et uere unum esse; quoniam substantialiter est, et summe unum esse; quoniam inuariabiliter est.



CAP. XIII. Quod immutabilis est Deus.

Et ascendit et transit et probat quoniam ita est, et quoniam uariari et mutari non potest Deus omnino.  Non enim augeri potest qui immensus est; nec minui qui unus est. Nec loco mutari qui ubique est; nec tempore qui eternus est. Nec cognitione qui sapientissimus est; nec affectu qui optimus est.



CAP. XIu. Quod rationem creatura recte considerata adiuuat ad cognoscendum Deum.

Clamat creatura foris et probat ipsa rationem hanc, et commendat quoniam ita est. Et demonstrat summa pulchritudo operis perfectam esse sapientiam conditoris. Et apponit se perseuerantia decoris ipsius. Et quod non minuitur quod institutum est primum bonum. Et dicit quod eterna est sapientia eius et minui omnino non potest; nec decrescit aliquando plenitudo sensus illius a consummatione. Et exit ratione cum attestatione alia; et uidet quoniam  uoluntas Dei eterna est; et ita sentire bonum est. Et quoniam hoc probat opus eius quod non mutatur; et ordo uniuersitatis idem perseuerans. Et adiicit ipsa rationem, quoniam nichil nouum Deo est ut illud tunc uel nunc amare incipiat quod prius non nouerit; aut obliuisci sicut homo dilectionis antique, ut in memoriam non ueniat quod prius cognitum fuerat; aut errare bonum existimans quod malum est, ut diligat illud quod non oportet; et postea, quasi penitens et mutans cor et affectum uarians cum ceperit agnoscere errorem suum. Quia hec digna Deo non sunt, nec probat ratio ut ita sentiamus de illo qui sapiens est et bonus et perfectus; et non inuenitur mutabilitas in eo ulla, cum omnia genera mutabilitatis fuerint in consideratione  adducta; siue que in corporibus inueniuntur, siue que spirituum naturam contingunt.



CAP. Xu. Quibus modis corpora mutantur.

Omne enim corpus aut loco mutatur, aut forma, aut tempore. Et que forma mutantur: aut augmentum suscipiunt, aut diminutionem, aut alterationem. Et que alterationem quidem suscipiunt non illis accedere quidquam uidetur quod non erat, aut quod erat recedere probatur; sed quod erat tantum alteratur, et aliter habetur. Et non fit sine loco hoc quoniam partes locum transmutant in eodem consistente toto; et non fit tamen nisi secundum locum; nec tamen dicitur secundum locum propter totum quod locum mutat, sed apparet tantum forma alia  in toto propter partes que locum mutauerunt. Et ideo hec mutatio secundum formam dicitur; quoniam hec in toto manifeste uidetur. Et non dicitur secundum locum  quoniam hec manifeste non uidetur. Et non est forma aliquid omnino nisi dispositio partium in toto; et cum hec mutatur  mutatur forma in toto, quia dispositio partium mutatur que est forma totius. Et ita mutatio forme in toto fieri non potest sine mutatione loci in partibus. Sed non dicitur mutatio loci nisi cum totum locum mutat consistentibus partibus in toto. Sic mutatio temporis sequitur mutationem loci et forme; et non est unquam sine ipsis in corpore. Quoniam secundum has solum ordo inest; et successio  que tempus uocatur. Item considerandum est quoniam ex his tribus mutationibus due extrinsecus fiunt; quoniam non mutant esse rei, sed circa rem aliquid: hoc est mutatio loci et temporis. Iterum prima mutatio secundam et tertiam infert, quoniam causa illarum est. Secunda autem tertiam, quoniam causa illius est. Tertia uero tantum infertur et non infert, quoniam effectus solum est. Sola autem mutatio forme intrinseca uocatur; quoniam non circa rem, sed in ipsa re mutat aliquid; et ipsa tamen non fit sine mutatione loci et temporis.



CAP. XuI. Quibus modis spiritus mutantur.

Post has mutationes corporum  transimus ad spiritualem creaturam, mutabilitatem ipsius considerantes;  si quarum mutationum illi conueniat, et si qua alia mutatio que extra corporum naturam sit, in illam cadat. Et uidemus quod spiritus omnino nec augmento partium crescere potest quoniam corpus non est, nec decrescere diminutione, quoniam simplex natura est; et tamen affectu et cognitione mutatur spiritus. Et transit de hoc in illud; et uariatur et uicissitudinem suscipit gaudii, doloris et penitudinis et uoluntatis; et crescit scientia et obliuio in eum cadit; et uariat cogitationes et succedenter intelligit; et est quasi forme mutatio ista in eo mutatio scientie et affectus. Et sequitur istam temporalis mutatio; et subiacet tempori propter ista que uariantur in eo. Nec ambiguum hoc ulli est de spiritu creato, quoniam tempore uariatur secundum  hec que eadem non permanet in ipso. De mutatione uero loci magna inter conquirentes ambiguitas generatur; quoniam sunt qui dicunt nullum spiritum mutari loco posse; quoniam locus proprie corporis sedes sit et capacitas corporis que determinatur secundum corpus; aliquando quod in illa est, aliquando in quo est ipsa. Et non est corpus locus; quoniam locus non est aliquid, nec ponit aliquid locus; sed quasi inane et uacuum ubi corpus est uel esse potest, et non est corpus ipse. Nec tamen uocatur locus nisi determinatus per corpus; uel quod in ipso est secundum finem dimensionis ubi desinit corpus et ultra non est; siue secundum corpus quod locum continet, siue secundum ipsius corporis circumscriptionem;  quoniam intra ipsam corpus non est. Ita nichil posse esse in loco nisi quod dimensionem habet corporalem et circumscriptionem; quoniam locus secundum dimensionem corporis constat et circumscriptionem; et non posse ullo modo hoc spiritui conuenire qui corporalis quantitatis expers est. Propterea corpori soli in loco esse et loco mutari et tempore. Spiritui autem creato in loco non esse; quoniam corpus non est, nec loco mutari sed tempore. Spiritum autem creatorem nec in loco esse nec loco mutari, quoniam corpus non est, nec tempore mutari, quoniam inuariabilis omnino est. Propterea soli corpori recte assignari; et hoc aliquid esse quoniam definitum est, et hic alicubi esse quoniam circumscriptum est; et nunc aliquando  esse quoniam uariabile est. Spiritui uero creato conuenire; et hoc aliquid esse quoniam definitus est, et nunc aliquando esse quoniam uariabilis est; sed non hic alicubi esse quoniam circumscriptus non est, qui dimensionis capax non est. Creato rem uero spiritum: nec hoc aliquid esse quod definitus non est, nec hic alicubi esse quod circumscriptus non est, nec nunc aliquando esse quoniam inuariabilis est; presentem tamen ueraciter et essentialiter omni quod hoc aliquid est, et omni quod hic alicubi est, et omni quod nunc aliquando est; quoniam in omnibus est, et ubique est et semper est. Semper sine tempore, ubique sine loco, in omnibus sine termino et definitione. Et nos quidem horum considerationem sublimem nequaquam falsitatis  arguimus; uerba tamen supra capacitatem et possibilitatem minorum, et simplicium intelligentie fortia nimis iudicamus.



CAP. XuII. Quod Deus essentialiter est, et uere est; et in omni creatura siue natura, sine sui definitione; et in omni loco, sine circumscriptione; et in omni tempore, sine uicissitudine uel mutatione.

Censemus autem et omnino ita oportere approbamus multo sanius et commodius ueraciter affirmandum quod Deus substantialiter siue essentialiter et proprie et uere: et in omni re siue natura, siue essentia est sine sui definitione; et in omni loco sine circumscriptione; et in omni tempore sine mutabilitate. Nam id quod quidam insipientes, imo solam carnem sapientes et que carnis sunt solum considerantes  existimant quasi corporalium sordium et pollutionum inquinationes Deum contingere possint si rebus omnibus essentialiter uel substantialiter inesse dicatur; tam friuolum est ut nec responsione sit dignum cum et ipse Spiritus creatus corporeis sordibus inquinari non possit. Si enim spiritus sordes corporee contingunt, dicant ipsi quomodo anima humana in care posita immaculata esse possit, cum carnis humane sordibus nulla inquinatio uel pollutio maior inueniri possit? Dicant de carne leprosi  quomodo animam sanctam et iustam non inquinet, que in tantum in ea sine pollutione uiuit, ut ex ea etiam a pollutione emundetur?  Postremo respondeant utrum potius concedendum de Deo existimant, quod nusquam sit Deus, an quod ubique sit. Quod si absurdum est omnino confiteri quod Deus nusquam est, cogantur necesse est, ipsi suo iudicio id quod ad dictum etiam commodius et pulchrius suscipitur, confiteri quod alicubi est. Qui enim uocibus seruire elegerunt potius quam ueritati, et id solum respuendum putant quod aures uulgaritatis obhorrent, iustum est ut in hoc quoque a sententia sua non declinent. Dicant ergo si hoc auribus efferre presumant quod Deus nusquam est; et non statim ex eo consequi arbitrentur, quoniam quod nusquam est ipsum omnino nichil est. Si ergo conuenienter dici non potest quod Deus nusquam est, quem esse et uerius omnibus que sunt esse necesse  est credi, dicant ubi est. Si enim alicubi est, et ubique non est, est ubi est, et est ubi non est; et iam localis fit Deus; et termino et fine concluditur quod omnino impossibile est. Fatendum est itaque et sine dubitatione confitendum quod diuina natura que pro immensitate sui nusquam deesse potest in omni loco ueraciter et essentialiter est; nec tamen loco comprehenditur ullo, quoniam omnino incircumscriptibilis est. Est ergo ubi est totum que continet totum et penetrat totum; nec sine ea esse potest aliquid ex omnibus que facta sunt ab ea, que nec pro sui simplicitate diuidi, nec pro sui puritate maculari, nec pro sui immensitate ullo modo comprehendi potest.



CAP. XuIII. Quomodo spiritus creati locales sint; et quomodo corpora.


Sane de spiritu creato hoc commodius dictu et ad intelligentiam hoc accommodatius esse fatemur, ut non solum in loco esse, sed localem esse pronuntiemus sine dubitatione. In loco quidem quoniam hic alicubi presens cernitur; localem uero quoniam cum sit alicubi non ubique inuenitur. Omne enim quod definitum est, secundum aliquid locale est; quoniam in eo ipso quod finem et terminum habet locum habet, et determinat locum sicut determinatum est in loco. Sed corpus dimensionem habens loco circumscribitur; quoniam ei secundum locum principium medium et finis assignantur. Spiritus uero quoniam dimensionem non capit  circumscriptionem quidem  non recipit loci; et tamen loco quodammodo concluditur, quoniam cum hic alicubi presens sit totus, alibi non inuenitur. Itaque corpus locale est, quoniam loco circumscribitur; spiritus autem quoniam in loco per presentiam nature et operationis concluditur, localis et ipse iure nominatur Spiritus autem increatus, quoniam omni loco presens est, nec tamen ullo in loco concludi aut circumscribi potest, ueraciter in omni loco esse dicitur; nec tamen localis aliquando ratione ulla appellatur. Non ignoro tamen quosdam ab omni spiritu locum uniuersaliter remouere uoluisse; quoniam secundum dimensionem solum et circumscriptionem corporalem locum constare probauerunt. Sed horum, ut supra diximus, consideratio nimis a communi existimatione et possibilitate  recessit. Magis autem ea ponenda in usum loquendi que se sponte accommodant; et nichil a latere ingerant alienum a ueritate.



CAP. XIX. Ratio qualiter Deus non solum unus sed trinus sit.

Nunc diximus quomodo ratio uera probat quod Deus unus est, et que ad unitatem deitatis spectant uera esse considerat. Deinde etiam arguit et commendat quod non solum unus, sed et trinus est Deus. Et habet huius quoque inuestigationis et considerationis bone a Deo exemplaria uera. Deus enim qui in se uideri non potuit, in suo opere manifestatus est; et uidit eum ratio humana non in se; quia inuisibilis fuit; sed in similitudine  sua quoniam ad hoc facta est ut uideatur in ea Deus.



CAP. XX. De uerbo extrinseco et intrinseco.

Nam sicut sapientia hominis non uidetur nisi ab ipso homine donec exeat et manifestetur per uerbum, ita sapientia Dei inuisibilis fuit et non potuit cognosci nisi ab ipso solo cuius erat, donec manifestata est per opus suum. Et erat ipsa sapientia uerbum. Sed quasi uerbum intrinsecum et absconditum quod omnino sciri non posset nisi per uerbum extrinsecum manifestaretur; quemadmodum cogitatio hominis quasi intrinsecum uerbum illius est quod latet et absconditum est donec reueletur per prolationem oris; et est ipsa prolatio uocis uerbum similiter ut uerbum est cogitatio cordis. Sed uerbum quod  manifestum est prodit et reuelat uerbum quod occultum est. Sic et in Deo uerbum intrinsecum et occultum et inuisibile uerbum fuit cordis eius; et sapientia erat hoc uerbum et inuisibile, donec manifestatum est per uerbum extrinsecum quod uisibile factum est, quod erat opus eius. Sicut per uerbum oris manifestatum est uerbum cordis; sic loquitur omnis natura ad auctorem suum, et indicat quod factum est opificem intelligendi sensum habentibus.



CAP. XXI. Quod imago Dei in rationali creatura expressior est, et uestigium Trinitatis inuenitur in ipsa.

Et sunt in his simulacra quedam quasi de longe significantia et habentia similitudinem pro parte.  Quedam uero expressa imagine, et perfecta emulatione consignata, claram demonstrationem efficiunt. In his ergo citius quod inuisibile Dei est agnoscitur in quibus euidentius manifesta declaratione demonstratur. Ea namque perfectius auctorem suum manifestant: que illius similitudini uicinius appropinquant. Hoc autem est ipsa rationalis creatura, que excellenter et proprie ad illius similitudinem facta est; que tunc citius creatorem suum  agnoscit, cum seipsam ad illius imaginem factam intelligit. In hoc ergo primum Trinitatis uestigium inuentum est cum agnoscere cepit ipsa quod erat in se, et ex eo considerauit quod erat supra se. uidit enim quod ex ipsa nascitur sapientia que est in ipsa; et diligit ipsa sapientiam suam; et  procedit amor ex ipsa; et sapientia sua quo amat eam genitam de se, et in se manentem non diuidit a se. Et apparent tria quedam in uno: mens, sapientia et amor: et est mens et sapientia de mente; et de mente et sapientia amor; et surgit Trinitas quedam, et unitas non recedit, et sunt simul Trinitas et unitas secundum potestatem et imaginis uirtutem. Et conscendit mens ab istis per hec illuminata, et considerat creatorem suum sapientem esse et sapientiam habere, et ex ipso esse sapientiam suam; nec fuisse unquam sine sapientia, quoniam semper sapiens fuit. Et quod semper sapientiam suam ipse dilexit et semper amorem habuit ad sapientiam suam, et erat ceternus amor eterno et ceterne sapientie illius.



CAP. XXII. Quomodo tres persone sint essentia siue substantia una.


Rursum considerat quod non potest in Deo esse aliquid diuersum ab ipso, et quod unum est totum quod est; et propterea uere est Trinitas, et unitas manet. Quia enim ibi est qui a nullo est, et est ibi qui ab illo est, et pariter cum utroque qui ab utroque est, Trinitas est. Neque enim qui a nullo est, esse potest ille qui ab alio est; et qui ab utroque est, uel ille qui a nullo est, uel qui ab illo tantum est, esse potest. Itaque Trinitas est uera, et unitas manet perfecta, quoniam in Deo nichil esse potest quod Deus non est. Natura siquidem indiuisa et unitas uera scissionem prohibet; discretio uero et proprietas Trinitatem docet.



CAP. XXIII. De discretione nominum in Trinitate


Posuitque nomina fides quibus significaretur quod creditur; et dictus est Pater in Trinitate, quia ab ipso Filius erat, qui de ipsius substantia erat. Qui enim gignit et de sua substantia gignit; id quod ipse est, gignit. Et propterea a quo erat qui cum ipso erat idem quod ipse erat, Pater dictus est; quia ab ipso erat Filius Qui autem ab utroque erat, utriusque Filius non erat, ne duo essent patres unius Filii; et Pater qui Filius diceretur, et confunderetur Trinitatis discretio; sed Spiritus sanctus Patris et Filii, procedens a Patre et Filio. Et professa est fides catholica Patrem et Filium et Spiritum sanctum. Et est Pater qui Filium habet; et Filius qui Patrem; Spiritus sanctus qui a Patre est  et Filio. Et est quidem Pater Spiritus, quoniam Deus est. Et est Pater similiter sanctus, quoniam Deus est. Sed uoluit fides unam in Trinitate personam distinguere, cum diceret Spiritum sanctum. Ipse enim est qui ad sanctificationem datur, cum inspiratur sanctificandis. Et non tantum uenit sine Patre et Filio, quoniam Trinitas est indiuisa.



CAP. XXIu. Quomodo Spiritus sanctus a Patre et Filio mittitur eterna processione ab illis, et temporali aduentu ad nos.

Sed inspirari a Patre et Filio: hoc est illi uenientem esse a Patre et Filio. Quod eternum illi est ne nomen sit perfunctionis qui datur ex tempore et accipitur; quia temporale non est illi esse a Patre et Filio, sed eternum. Pro quo dari dicitur: cum  uenit a Patre et Filio; quia est a Patre et Filio quod eternum est, et non temporale illi. Sicut Spiritus sanctus donum Dei est, quia donum est Patris et Filii. Et cum datur ex tempore datur et datur a Patre et Filio; et dari a Patre et Filio, non aliud illi est quam cum datur esse a Patre et Filio; ex eo quod eternum illi est a Patre et Filio. Et est in Trinitate Pater, et Filius, et Spiritus sanctus. Pater a seipso; Filius a solo Patre; Spiritus sanctus a Patre et Filio. Et quia una natura est et una substantia; una trinitas est in una natura et una substantia. Et cum mens una que discreta sunt et propria in trinitate considerat, tria inuenit, et tres confitetur. Cum uero quod idem est tribus attendere cepit unum ostenditur.



CAP. XXu. Quare tria illa ineffabilia in deitate persone tres dicuntur, et tria in humanitate non dicuntur.


Et surgit rursus ex aduerso alia dubietas, et pulsat mentem profundo rerum caligantium; et exit questio et interrogat seipsam ratio, quare tria illa que in Deitate reperta sunt persone dicantur; cum in trinitate illa quam in semetipsa primum mens reperit tria similiter inuenta sint, nec tamen tres personas in se mentem rationalem continere, aut tribus personis constare animam rationabilis consideratio patiatur. Et diligenter conquirat ratio quare ita sit, cum nec ita esse dubitare liceat, nec quomodo sit facile sciri possit. Et tamen uidet aliquid ex eo quod totum non uidet, nec ignorare permittitur  quod non sinitur apprehendere. uidet enim quoniam que in mente sunt non uere idem sunt quod est ipsa mens. Separantur enim a mente hec aliquando; et cum adfuerint recedunt, et redeunt iterum cum abierint et uariantur circa ipsam, nec uere sunt idem cum ipsa, sed quasi affectiones quedam et forme ipsius, quibus non sit hoc aliquid esse, sed ad esse tantum ei quod est hoc aliquid. Itaque cum sit homo ipse persona, hec autem tantum affectiones quedam adherentes persone et circa ipsam existentes inueniantur; non est omnino eis proprium esse persona, sed persone inesse tantum. Cum antem que in Deo sunt aliud ab ipso esse non possunt, quasi nec accidentia aut affectiones ex tempore mutabiles siue separabiles natura incommutabili essentie, et cui  idem sit totum esse quod est: Conuenire tria in eo ueraciter predicantur, et tribus unum esse; et proprium idem esse eternum et perfectum asseritur. Et dicuntur tria tres persone, non tres essentie; quia natura in tribus est perfecta singulis, et tribus indiuisa. Et ideo dicuntur persone singule, quia Deus sunt et unus Deus tres, quia una deitas in tribus.



CAP. XXuI. Quare potentia Patri attribuitur, sapientia Filio, bonitas siue benignitas Spiritui sancto.

Attribuitur Patri potentia, et Filio sapientia, et Spiritui sancto bonitas siue benignitas. Et discernuntur que communia sunt. In quibus non dicitur quidem quod non est; tamen quod est tacetur, ne  credatur quod non est. Dicitur enim Pater potens: et est Pater potens; et non solus Pater, quia potens est Pater et Filius et Spiritus sanctus; et non tres potentes, sed unus potens. Quia potentia una in natura una, et substantia una. Et est Filius sapiens, sed non solus, quia sapiens est Pater, et Filius, et Spiritus sanctus; et non tres sapientes, sed unus sapiens. Quia sapientia una in natura una et substantia una. Et dicitur Spiritus sanctus benignus et bonus; et est quidem benignus et bonus Spiritus sanctos; sed non solus Spiritus benignus et bonus est, sed bonus est et benignus Pater, et Filius, et Spiritus sanctus. Nec tamen tres benigni et tres boni, sed unus benignus et unus bonus; quia benignitas  una, et bonitas una in natura una, et substantia una. Sed cauit Scriptura conscientie humane ne erraret in Deo suo similia hominibus que non erant in ipso arbitrans, quoniam ab omnibus sumpta erant uocabula quedam, non ad omnem similitudinem sed ad significanda que Dei erant supra homines; et erat aliquid simile ibi ne imitatio aliena esset, sed non totum, ne idem crederetur quod in tantum differebat; et dictus in deitate Pater, quoniam ibi erat a quo erat qui de sua substantia erat. Sicut qui gignit de sua substantia gignit, et non est qui gignit ipse quem gignit, sed alter ab altero. Et non altera natura gignentis et geniti. Et erat in hoc similitudo inter diuina et humana; et propterea ex hoc dictus est Pater et Filius, quia genuit ille, et iste genitus  est. Et non est qui genuit Pater, iste qui genitus est Filius; et tamen quia natura una est gignentis et geniti; et substantia una non alius est gignens a genito, quia Deus est; et Deus unus, gignens et genitus, quia deitas una gignentis et geniti. Propterea unum inuenti sunt in illo quod Deus erant; quia unum erant totum quod erant; sed non unus in uno, quia Pater erat qui a nullo erat; et Filius qui a Patre erat; et Spiritus sanctus, qui ab utroque erat, qui Filius non erat; quoniam ab utroque erat et equaliter erat, et dicte sunt tres persone tria hec; quia unumquodque trium totum hoc erat; et persona erat; nec tamen una persona, quia unum hoc totum; sed tres persone, quia tria in hoc uno, et hoc unum totum; et hec tria tres persone, et hoc  unum unus Deus; et hec tria hoc unum, et tres persone unus Deus: Pater, et Filius, et Spiritus sanctus. Dictus est ergo Pater quia de sua substantia Filium genuit, et erat in hoc similitudo. Sed ne putaretur prior Pater Filio sicut semper in hominibus est; et nunquam aliter esse potest nisi Pater Filium antecedat; propterea potens dictus est Pater non quod solus erat, quia potens erat et Filius et Spiritus sanctus; sed solus dicendus erat potens, quia de ipso solo magis dubitari poterat quasi de priore et antiquo et annorum numerositate defecto. Et dictus est Filius sapiens, non quod solus erat, sed quia de ipsa solo magis dubitari poterat quasi de posteriore et etate adhuc immaturo et sensu imperfecto. Idcirco dictus est pater potens, ne putetur  prior Filio; et Filius sapiens, ne credatur Patre posterior; et Spiritus sanctus bonus siue benignus, ne crudelis existimaretur Deus et consternaretur ad eum conscientia humana, si Spiritum habere diceretur Deus, et non additum fuisset sanctus uel benignus. Quoniam spiritus per se rigorem quemdam significare uidetur, et crudelem denotare.



CAP. XXuII. Alia ratio quare illa que secundum substantiam dicuntur et communia sunt: personaliter sunt discreta.

Preterea propter simulacrum suum quo est inuenta Trinitas summa et ipsum similiter trinitatem preferebat quasi uestigium quoddam et imaginem ineffabilis Trinitatis. Et in ipso hoc ita erat; quoniam  in mente rationali quasi potentia quedam et uis quedam erat ex qua esse posset quod nondum erat. Et ex ea natus est intellectus qui solum sapientia eius erat; et sine ipso mens sapientia non erat: et processit nouissime amor siue gaudium mentis ad sapientiam suam; et ipse solum dilectio erat, quia sine ipso in mente et sapientia dilectio non erat. Et posita sunt hec nomina ad proprietatem, quia unumquodque per se erat; et distincta sunt tria hec: primum potentia a qua sapientia erat; deinde ipsa sapientia, que de potentia nata fuerat; nouissime amor qui de potentia simul et sapientia processerat. Et distinguebantur hec, quia prorsus hec idem non erant qui separabantur ad inuicem, et non constabant in uno. Propterea in mente  rationali aliud potentia erat quia prior erat sine sapientia et adhuc sapientia non erat. Et uenit postea sapientia, et cum potentia esse cepit, quasi aliud in alio. Et erant iam duo, potentia et sapientia: et additum est tertium. Et tria esse ceperunt, potentia, et sapientia, et amor. Et non erat potentia de aliquo, et de ipsa sapientia erat; amor autem de potentia, et sapientia precesserat. Et non erat potentia sapientia, quia potentia, ante sapientiam erat et de ipsa sapientia exierat. Neque rursum amor potentia uel sapientia dici poterat; quia processerat tantum ab ipsis, et ipsa aliquando sine ipso exstiterant. Et erant tria hec discreta in anima; et in his tribus Trinitas anime inuenta est. Et ascendit anima ab his ad summam Trinitatem, et inuenit ibi  Patrem qui a nullo erat, sicut in se potentia; et filium qui a Patre erat, sicut in se sapientia; et Spiritum sanctum qui a Patre et Filio erat, sicut in se dilectio a potentia et sapientia processerat. Et ideo potentiam Patri tribuit, quia in se similitudo fuerat illius; et sapientiam Filio, quoniam hec in se imago illius erat, que a potentia orta erat; et dilectionem Spiritui sancto attribuit, quoniam in se a potentia et sapientia processit, sicut Spiritus sanctus a Patre et Filio, que dilectio est Patris et Filii. Et sic quidem distinxit ueritatem ad imaginem per quam inuenerat ueritatem, ut quod hic proprium inuentum est ad significationem, illic quasi singulare diceretur ad proprietatem. Et tamen quia Deo totum quod est,  esse unum est; et non potest diuersum inueniri quod in simplici natura idem est, neque unius esse potest quod alterius non est, ubi idem est unus est quod alter est. Cum enim potentia Patris aliud non sit quam essentia eius, neque sapientia Filii aliud quam essentia eius, neque amor Spiritus sancti aliud quam essentia eius, necesse omnino est ubi una est essentia unam esse potentiam, unam sapientiam, et unam dilectionem; et communem esse, et totam esse, et proprie esse, et equaliter esse. Itaque potentia Patris est, et Filii est, et Spiritus sancti est, et proprie est, et equaliter est. Et sapientia Filii est, et Patris est, et Spiritus sancti est, et proprie est, et equaliter est; et amor siue bonitas Spiritus sancti est, et Patris est, et Filii est, et proprie est, et  equaliter est. Et quia Deo habere idem est quod esse, et omne quod in Deo est aliud quam Deus esse non potest, Pater potentia est et Filius potentia est, et Spiritus sanctus potentia est; et una potentia quia una essentia. Similiter Pater sapientia est, et Filius sapientia, et Spiritus sanctus sapientia: et una sapientia, quia essentia una. Et Pater est dilectio, et Filius dilectio, et Spiritus sanctus dilectio: et dilectio una, quia essentia una. Sed Pater potentia est, et potentia nullius est, quia a nullo est; similiter et sapientia est Pater et nullius sapientia est, quia a nullo est. Dilectio est Pater et nullius est dilectio, quia a nullo est. Filius autem potentia est et Patris potentia est, quia a Patre est. Sapientia Filius est, et sapientia Patris est, quia a Patre est. Spiritus sanctus  est dilectio Patris et Filii, quia a Patre et Filio est. Ubi diligenter cauendum ne communione confundatur quod distinguendum est, neque singularitate distinguatur, quod proprium est: hoc est cum personas in Trinitate distinguere uolumus, non attribuamus uni quod alteri commune est, neque cum substantie unitatem demonstrare assignemus alteri, quod uni proprium est.



CAP. XXuIII. Quod uestigium Trinitatis non solum in rationali creatura sed, etiam in corporea reperitur.

Ecce demonstrauimus uestigium aliquod Trinitatis summe quantum ualet ratio humana de modico quod suum est, et datum est illi et est in illa, et modicum est ad perfectum totum. Tria enim inuenit in se et ex his Trinitatem deprehendit que erat supra se.  Et contestata est illi natura foris, sicut de unitate deitatis. Et apparuerunt tria foris signa Trinitatis, sed non imago ut illa que intus erant: et hec ipsa imperfecta similitudine erant. Erat enim potentia intus, et sapientia, et amor. Et tria hec imago erant potentie Creatoris; et sapientie, et amoris, quia hic erant et ibi erant. Sed hic in imagine erant, ibi in ueritate; tamen utrobique erant, et idem erant, quia hoc hic erat quod ibi erat. Sed quod hic erat imago erat, quod ibi erat ueritas erat. Foris autem potentia non erat, sed signum tantum; neque sapientia sed signum tantum; neque amor uel bonitas, sed signum tantum; nec et ipsa signa, neque potentia erant neque sapientia neque amor sicut intus, sed signa  tantum potentie, sapientie et amoris. Potentie enim signum fuit rerum immensitas; sapientie pulchritudo; bonitatis utilitas. Et non erant ipsa signa potentia uel sapientia, uel bonitas; sed tantum signa eorum attestantia, his que intus erant propria. Et probata est Trinitas uera in operibus suis; nec potuit ratio his adiicere quidquam que perfecta erant, neque tollere aliquid que constabant discreta. Sunt enim tria hec que omne rationale perficiunt, nec sine his perfectum est aliquid. Similiter ad omnem effectum concurrunt tria hec, quorum siquid defuerit, nichil absoluitur; et si adsint pariter omnia consummantur Hec sunt potentia, scientia et uoluntas; ex quibus si tollas unum aliquod, perfectionem imminuis; si cuncta pariter constituas, nichil  deesse confiteris. His ergo et ipse rerum conditor opera sua perfecit, et constat ipse perfectus, quoniam in ipso perfecta sunt que neque in parte augeri possunt, quia plena sunt; neque in toto consummari, quia perfecta sunt; neque in unitate diuidi, quia unum sunt.



CAP. XXIX. Quod in his tribus omnia.

Et quecunque de Deo dicuntur, et creduntur ueraciter in Deo: ad hec tria referuntur et constant in his tribus in ipso, quibus, ut dictum est, si quid tollas perfectum non est quod relinquitur; si quid adiicere coneris, maius non est quod explicatur. Si enim fortem dicis et incorruptum et incommutabilem et inuincibilem et cetera que similia sunt, hic totum hoc potentie est; si prouidum, si inspectorem, si  scrutantem occulta, et intelligentem, hoc totum sapientie est; si pium, si mansuetum, si misericordem, si patientem, totum hoc bonitatis est. Et non potest his adiicere ueritas quidquam, quia totum in his continetur quod perfectum est et uerum: ideo tria hec ueritatem monstrauerunt in simulacro perfecto et persuaserunt nichil adiiciendum tribus; quia hoc perfectum est, et nichil tollendum quoniam sic constat consummatum: et tria hec in Deo erant unum; et Deo unum erant, sed distincta inuenta sunt hic ubi non erant unum; et propterea Trinitatis imago facta sunt. Et secuta est consideratio proprietatem inuentam hic usque ad ineffabilem Trinitatem; et distinxit ibi proprium quod proprium hic  erat tantum, et differens inuentum est; ibi autem in uno erat totum et unum totum.



CAP. XXX. Recapitulatio supradictorum.

Nunc ergo diximus quomodo ratio humana primum et in se Deum esse reperit et extra se approbauit et quomodo adiudicauit; quod unus est Deus, et simplex natura: et immensus et eternus. Magnus et non quantitate; simplex, et non paruitate. Et quod trinus est sine diuisione unitatis; et unus sine confusione Trinitatis. Et quomodo Trinitas summa inuenta est per eam que erat imago illius in nobis; et quomodo arguit non esse personas, tria in nobis; et in Deo tria esse personas, quia Deus sunt. Et quomodo tribus nichil adiici potest quia perfecta sunt; nec demi aliquid, quia discreta sunt. Et quomodo  distincta sunt que in Deo sunt et secundum ea que discreta sunt in nobis; quoniam imago sunt ad illa et demonstrauerunt Trinitatem; et hec quidem secundum rationis iudicium coniecimus in unum, quoniam ita ueritatem approbauit. Siquidem additum est ex his que supereminent rationi et non contigit ad ea sufficere, quoniam secundum rationem formantur. Alia enim sunt ex ratione, alia secundum rationem, alia supra rationem: et preter hec que sunt contra rationem. Ex ratione sunt necessaria, secundum rationem sunt probabilia, supra rationem mirabilia, contra rationem incredibilia. Et duo quidem extrema omnino fidem non capiunt. Que enim sunt ex ratione omnino nota sunt et credi non possunt, quoniam sciuntur. Que uero contra rationem sunt nulla similiter  ratione credi possunt, quoniam non suscipiunt ullam rationem, nec acquiescit his ratio aliquando. Ergo, que secundum rationem sunt et que sunt supra rationem, tantummodo suscipiunt fidem. Et in primo quidem genere, fides ratione adiuuatur et ratio fide perficitur, quoniam secundum rationem sunt que creduntur. Quorum ueritatem si ratio non comprehendit, fidei tamen illorum non contradicit. In iis que supra rationem sunt, non adiuuatur fides ratione ulla; quoniam non capit ea ratio que fides credit, et tamen est aliquid quo ratio admonetur uenerari fidem quam non comprehendit. Que dicta sunt ergo, et secundum rationem, fuerunt probabilia rationi, et sponte acquieuit eis. Que uero supra rationem fuerunt ex diuina reuelatione prodita sunt;  et non operata est in eis ratio, sed castigata tamen ne ad illa contenderet. Nunc ergo sequitur demonstrare quantum his que in ratiocinando proposita sunt, et conducta probabiliter reuelatio diuina adiecerit, et que per inspirationem manifestata, et que per doctrinam asserta sunt; et que per miracula approbata, ex his quantum uidebitur et possibile erit.



CAP. XXXI. Breuis summa eorum que supradicta sunt cum adiectione quorumdam.

Ante omnem creaturam Creator erat solus quidem, sed tamen non solitarius, quia cum ipso erat sapientia sua in qua omnia ab eterno per prouidentiam fuerunt que ab ipso in tempore per essentiam facta sunt. Solus fuit quando nichil preter ipsum  fuit; et tamen solitarius non fuit, quia aliena societate non eguit qui sibi sufficiens fuit; cui nichil defuit, quia, sicut dictum est, totum in ipso per prouidentiam fuit, quod ab ipso per essentiam faciendum fuit. Hec ergo duo diligenter et inter se distinguenda sunt et in se consideranda; Creator scilicet et creatura; ne uel creatura eterna credatur, uel Creator temporalis. In his enim duobus omnis cognitio constat ueritatis. Primum ergo considerare oportet que de Creatore dicenda sunt uel credenda.

Creatorem igitur omnium rerum unum confitemur et trinum, unum in essentia, trinum in personis; quia essentia deitatis una est, et in essentia una tres persone: Pater, et Filius, et Spiritus sanctus. Pater  a nullo est, Filius a Patre solo est, Spiritus sanctus a Patre et Filio est. Quemadmodum in una anima mens et intellectus et gaudium; et mens quidem a se est; intellectus uero de sola mente est; de mente autem et intellectu gaudium: et hec tria ad substantiam quidem una sunt anima. Ita in corpore uno, et figura est, et forma et pulchritudo tria hec. Et uidetur figura prima esse ad substantiam, deinde forma, et ex utroque pulchritudo: et hec tria in uno corpore et unum corpus, ut in utraque natura imago Creatoris eluceat. In prima quidem ad similitudinem; in secunda autem ad similitudinis imitationem. Si ergo Deum confitemur ibi essentia unum, et in personis trinum; et in unitate quidem agnoscimus eternitatem et immensitatem. In eternitate  autem incommutabilitatem; in immensitate uero simplicitatem: hoc est eternitatem sine tempore; immensitatem sine quantitate. In Trinitate confitemur communionem unitatis, equalitatem immensitatis, ceuitatem eternitatis. Et communionem quidem unitatis sine diuisione, equalitatem immensitatis sine diminutione, ceuitatem eternitatis sine ordine uel successione. Et hoc est singulis unitate totum, immensitate plenum, eternitate perfectum. Tres autem personas nichil aliud esse quam essentiam unam, quia tribus esse unum est et una essentia est. Quapropter tres unum sunt, sed tres unus non sunt; quia, si tres unum non essent una essentia trium non esset, et si tres unus essent non tres essent. Idcirco tres unus non sunt, ne substantia  diuidatur; et tres unum non sunt, ne persone confundantur. Quod ergo Pater est, Filius est; quia una est natura Patris et Filii. Sed non qui Pater est, Filius est; quia alia est persona Patris et Filii. Item que de Deo secundum substantiam dicuntur, equaliter dicuntur de Patre et Filio et Spiritu sancto. Quoniam substantia Patris, et Filii, et Spiritus sancti una est et equaliter est. Deus nomen est substantie, et hoc Deo esse est quod substantiam esse. Ideo Pater Deus est, et Filius Deus est, et Spiritus sanctus Deus est: et non tres dii, sed unus Deus; quoniam una substantia. Et similiter alia que de Deo secundum substantiam dicuntur, equaliter dicuntur. Et de singulis singulariter et equaliter dicuntur, et de omnibus simul; non pluraliter,  sed singulariter dicuntur et equaliter. Et cum de singulis singulariter dicuntur non minus dicitur; et cum de omnibus communiter dicuntur, non amplius pronuntiatur. Cum enim dicitur: Pater est Deus, non minus dicitur quam cum dicitur: Pater, et Filius, et Spiritus sanctus est Deus. Tota enim deitas in Patre, et tota in Filio, et tota in Spiritu sancto, nec minor in Patre solo, quam simul in Patre, et Filio, et Spiritu sancto. Similiter et de Filio et de Spiritu sancto intelligendum est. Unum nomen solum est  quod de singulis singulariter dicitur; in summa tamen non singulariter, sed pluraliter pronuntiatur, cum tamen ad substantiam dicatur. Dicitur namque: Pater est persona, et Filius est persona, et Spiritus sanctus est persona; et tamen simul dici non potest, Pater et Filius et Spiritus sanctus est persona; sed, tres persone. Hoc enim solum ex his que ad substantiam dicuntur de singulis singulariter dicitur. In summa tamen non singulariter, sed pluraliter pronuntiatur. Que autem secundum relationem dicuntur, ad se dicuntur; et de singulis singulariter dicuntur, in summa tamen nec singulariter nec pluraliter pronuntiantur; quoniam ad se dicta sunt, et ideo ad inuicem dici non possunt. Item quod est Patrem esse, a seipso est esse: quod est Filium esse  a Patre est esse; quod est Spiritum sanctum esse ab utroque est esse: Filius habet nasci, Spiritus sanctus procedere; et solius Filii est nasci, non Spiritus sancti. Quod enim nasci est, de alio est esse, non tamen in aliud. Quod autem procedere est, de aliquo est esse, et aliquoties in aliud. Quod enim spiratur ab aliquo spiratur, et spiratur in aliquo. Ideo sumpta sunt uocabula ad significandum id quod dicendum erat de Deo, ut intelligi aliquatenus posset quod comprehendi non poterat. Item sic ab initio suam notitiam Deus temperauit ab homine, ut nec totus manifestus esset nec totus absconditus. Si enim totus manifestus esset, fides non exerceretur et infidelitas conuinceretur. Si uero  totus esset absconditus, fides non iuuaretur et infidelitas excusaretur. Item quatuor modis inuisibilis Deus ad notitiam hominis egreditur: duobus intus, duobus foris. Intus per rationem et aspirationem; foris per creaturam et doctrinam. Ex his duo ad naturam pertinent, duo ad gratiam: ratio et creatura ad naturam pertinent; aspiratio et doctrina ad gratiam. Propterea post hec in doctrina aspicienda sunt que auctoritas probat, quia ratio humana nisi uerbo Dei fuerit illuminata uiam ueritatis uidere non potest.



PARS QUARTA. DE uOLUNTATE DEI QUAE AETERNA EST ET UNA ET DE SIGNIS uOLUNTATIS EIUS Que quidem temporalia sunt et secundum figuram uoluntatis dicuntur, quia signa sunt uoluntatis.



CAP. I. De uoluntate igitur Dei, quod iusta est.


Prima rerum omnium causa est uoluntas Creatoris quam nulla precedens causa mouit quia eterna est; nec subsequens aliqua confirmat, quoniam ex semetipsa iusta est. Neque enim idcirco iuste uoluit, quia futurum iustum fuit quod uoluit sed quod uoluit,  idcirco iustum fuit, quia ipse uoluit. Suum enim ac proprium uoluntatis eius est esse iustum quod est, et ex eo quod in ea iustum est quod ex ea iustum est. Quoniam secundum eam iustum est quod iustum est quod utique iustum non esset, si secundum eam non esset. Cum ergo queritur quare iustum est quod iustum  est, conuenientissime respondetur: quoniam secundum uoluntatem Dei est, que iusta est. Cum uero queritur quare uoluntas Dei iusta est, hoc sanius respondetur: quoniam prime cause causa nulla est cui ex se est esse quod est. Hec autem sola est unde ortum est quidquid est; et ipsa non est orta, sed eterna.



CAP. II. Quot modis Scriptura uoluntatem Dei accipiat.

Hic non pretereundum nobis est, quod sacra Scriptura de uoluntate Dei diuersis quibusdam modis loqui consueuit; et non est uoluntas diuersa, sed locutio diuersa est de uoluntate que non est diuersa. Nam uoluntas Dei in sacro eloquio aliquando accipitur illa que uere est in ipso, et idem cum ipso, et ceterna ipsi. Aliquando uero secundum quamdam dicendi figuram uoluntas eius uocatur que secundum proprietatem non est uoluntas eius, sed signum uoluntatis eius. Et dicitur ipsum signum uoluntatis uoluntas, cum uoluntas non sit sed signum tantum. Quemadmodum et signa ire ira dicuntur, et dilectionis signa dilectio appellantur. Et dicitur iratus Deus et non est ira aliqua in eo. Sed signa tantum, que foris sunt quibus iratus ostenditur, ira ipsius nominantur. Et est figura dicendi secundum quam non est falsum quod dicitur sed quod dicitur similitudinis respectu obumbratur. Et secundum istos modos figurarum quasi diuerse uoluntates Deo attribuuntur, quia diuersa sunt illa que per figuram dicuntur uoluntas eius, cum ea que secundum proprietatem dicitur una sit uoluntas ipsius.



CAP. III. Prima uoluntas Dei beneplacitum dicitur.


Igitur que et primum et principaliter uoluntas Dei dicitur, est illa que uere est uoluntas eius. Et hec est una nec multiplicitatem recipit, nec mutabilitatem.



CAP. Iu. Secunda operatio; tertia permissio.

Deinde sequuntur due uoluntates, et duo que dicuntur uoluntates. Et hec duo de Deo dicuntur, et Dei uoluntates dicuntur, quia signa sunt uoluntatis eius. Harum uoluntatum una permittens uocatur, altera faciens, hoc est permissio et operatio: quia permissio eius dicitur uoluntas eius, et operatio eius dicitur uoluntas eius, quoniam secundum uoluntatem  eius fiunt et signa sunt uoluntatis eius. Et sunt duo ista quasi consequentia uoluntatis summe, et quasi explicatio eius et effectus illius et paria illi, non tamen ceterna. Quidquid enim in illa semper est in istis aliquando est, et quidquid in istis aliquando non est in illa nunquam est. Omne enim quod est in illa semper est, et omne quod est in istis aliquando est; quia, nec aliquid est preter eius uoluntatem, nec aliquid fieri potest extra operationem ipsius siue permissionem. Et sequuntur duo unam et una in ambobus inuenitur, quoniam nec nolens operatur, nec permittit nisi uolens. Et cum fit aliquid, dicitur noc uoluntas Dei, quia uoluntate Dei factum est, ut hoc fieret uel permissum. Et uoluntate fecit quod fecit et bene fecit et bonum fecit quod fecit. Et  uoluntarie permisit: etiam si illud bonum non fuit quod permisit.



CAP. u. Quod Deus bona fecit mala permisit.

Bona enim fecit et benefecit, et mala permisit et non fecit. Et bene fecit, quoniam utrumque bonum fuit. Et idcirco utrumque uoluit, quia utrumque bonum fuit. Et fuerunt bona bona, et mala mala, nec bona fuerunt mala, nec mala bona; sed bonum fuit esse et bona et mala. Et uoluit utrumque esse Deus, quia utrumque bonum esse fuit; et non utrumque bonum fuit, quia malum bonum non fuit. Et idcirco non uoluit Deus malum, cum uoluit ut esset et malum. Quod tamen non fecit in eo quod fecit bonum, sed permisit ut esset, quia bonum fuit quod uoluit. Neque id bonum malum fuit, sed ex malo bonum fuit; neque malum bonum fecit, sed ex malo bonum fecit. Qui malis et bonis uti nouit ad bonum.



CAP. uI. Quare Deus mala permisit

Fuitque maius bonum esse bonum ex bono et malo quam ex solo bono; pro quo uoluit summum bonum ut esset hic bonum, et quod uoluit fuit bonum. Sicut ergo eterne sapientie illius ignotum esse non potuit omne quod futurum fuit, sic ceterne uoluntati eius displicere non potuit omne quod fuit. Et uidit totum quod futurum fuit, et bonum esse hoc totum ut esset totum, et uoluit ut esset totum, quia bonum fuit ut esset totum. Et uidit mala que erant procul futura cum bonis priusquam erant et considerauit, quod his malis adiunctis bona commendarentur,  et pulchriora fierent comparatione malorum, et bona essent mala inter bona que non erant bona. Quoniam ex eis ornarentur bona et commendarentur, et amplius bonum acciperent ad decorem et pulchritudinem uniuersorum. Et respexit cuncta in ordine suo: et uidit bona ibi, et que bona sibi bona fuerunt, et uoluit sic esse omnia ut bonum fuit, quia ita bonum fuit ut uidit et uoluit quod futurum fuit. Et pensauit equo iudicio uniuersa, que uidit in complacito uno quo bonum fuit et iustum totum esse, et nichil aliud esse; et uoluit totum esse et aliud non esse. Et hac uoluntate postea fecit ut bona essent que esse bonum erat, sicut uiderat et uoluerat. Et permisit ut mala essent que  esse bonum erat, que cum bonis futura esse preuiderat, et ut essent cum bonis uoluerat quia bonum erat. Et erat quidem uoluntas eius eterna et de bonis et de malis que uoluit ut essent; sed non erat notum hominibus donec complerentur et fierent, de quibus bonis et malis uoluntas eius erat ut essent.



CAP. uII. Quare operatio Dei et permissio uoluntas eius dicuntur.

Cum autem fecit bonum et permisit malum, apparuit nobis uoluntas eius de illo, quoniam esse uult quod facit uel permittit ut sit; et non incipit tunc cum illo quod fit uoluntas eius que eterna est, sed ostenditur ex illo quanto fit que occulta est. Et ideo ipsum quod fit dicitur uoluntas eius, quia signum est uoluntatis eius. Et apparet quasi alia et  alia uoluntas, quia signa sunt alia et alia unius uoluntatis.



CAP. uIII. Quod duplex sit discretio uoluntatis Dei in beneplacito eius et in signo beneplaciti eius.

Et exit inde nobis discretio cognoscende uoluntatis diuine in beneplacito eius et in signo beneplaciti ipsius, et dicimus quod beneplacitum eius est uoluntas eius. Et signum beneplaciti eius uocamus uoluntatem eius, Et uerum est utrumque et utrumque uere dicitur; sed beneplacitum eius eternum est, nec potest non esse quidquid in illo est, et quidquid in illo non est, esse non potest. Nec contra ipsum, nec extra ipsum, nec sine ipso aliquid est, in omni quod est. Et constat ipsum et ratum est; nec cassari potest aliquando quod in ipso est,  Omnia quecunque uoluit fecit , in hoc probatum est, quia non cassatur uoluntas eius. Et uoluntati eius quis resistit?  In hoc probatum est quod non impeditur beneplacitum ipsius. Ita consonat rerum effectibus beneplacitum ipsius: et ipsi effectus rerum non discordant ab illo. Fit enim omne quod uult, et omne quod non uult non fit, et omne quod uult semper uult ut fiat, quod non semper est aliquando quod uult. Et hoc beneplacitum uniuersale quod eternum est, et omnia que fiunt temporibus suis pariter simplici nutu iustitie sue approbat ut ad effectum procedant et fiant; perficitur et consummatur, et manifestatur duobus his que subsequuntur in tempore permissione et operatione diuina, que et ipsa rerum omnium  que effectum capiunt uel subsistunt uniuersitatem complectuntur, et respondent illi quod unum est in utroque, et indissimile ad dissimilia omnia beneplacitum Creatoris. Et propterea etiam ipsa duo uoluntates dicuntur. Et est uoluntas Dei beneplacitum eius, et uoluntas eius operatio eius, et uoluntas eius permissio eius.



CAP. IX. Quarta est in preceptione; quinta in prohibitione.

Et sequitur adhuc preceptum eius et prohibitio eius, et dicitur utrumque uoluntas eius. Quia cum quid fieri precipit monstrat se uelle ut fiat; et cum quid fieri prohibet monstrat se uelle ut non fiat. Et idcirco dicuntur hec similiter uoluntas eius; quia  signa quedam sunt uoluntatis eius, sicut operatio eius et permissio eius. Sed dissimiliter et alio quodammodo significantia uoluntatem eius et signa ex parte.



CAP. X. Quod non sunt similia signa eterni beneplaciti preceptio et prohibitio, sicut operatio et permissio.

Non enim sicut operatio eius et permissio eius, per omnia tenduntur, quia sine illis non fit aliquid, sic et preceptum eius et prohibitio eius. Sed ad rationalem creaturam diriguntur hic duo tantum, que sola capax est precepti et prohibitionis cauta secundum insitam rationem ad utrumque. Itaque signa sunt ex parte hec que non pertinent ad omnia neque uniuersaliter summam uoluntatem et que  in ea sunt omnia educunt ad manifestationem, sicut operatio et permissio; sed ea tantum que ad ipsos spectant quibus fiunt hec, hoc est preceptum et prohibitio significant, quoniam hec sunt in summa uoluntate et beneplacito eterno. Neque similia signa sunt hec, quemadmodum operatio et permissio eius certa sunt et uera signa beneplaciti eterni. Hec autem, uidelicet preceptum et prohibitio, non omnino certum faciunt quid sit in beneplacito eterno, donec operatione uel permissione probetur cum factum fuerit. Tunc enim certum est cum hoc fecerit Deus, siue permiserit ut fiat, et factum fuerit: quod in beneplacito eterno ita fuit ut esset ut factum est, secundum quod uoluntarie fecit siue permisit ut fieret quod factum est; quoniam bonum ita  est esse, ut est. Cum autem preceptum fuerit uel prohibitum aliquid, nondum constat adhuc quid de ipso definitum sit in beneplacito eterno, donec illud rerum effectus educat in euidentiam siue operatione, siue permissione, ut bonum est esse et beneplacitum quod futurum est antequam est. Preceptum autem et prohibitio innuunt tantum quod ita est in uoluntate iubentis ut fiat, siue non fiat. Et demonstrationem faciunt quod iustum est et pium non aliud credere illum cui fit etiam si aliud est in illo a quo fit. Et precipitur sepe ut fiat quod futurum non est, nec fiet. Et prohibetur ut non fiat quod futurum est, et fiet, et non est in beneplacito nisi hoc solum ut sit quod fiet; quoniam bonum est ita esse et non aliud quam fiet siue operatione Dei quod bonum est, siue  permissione quod malum est; quod totum esse, bonum est. Et non respondet preceptum eius et prohibitio eius beneplacito eius, sicut operatio eius et permissio eius; sed procedunt ex aduerso et dissimiliter ordinantur, et non consentiunt aliquoties secundum id quod futurum est, et fiet.



CAP. XI. Quomodo fallere uidetur Deus preceptione uel prohibitione aliud innuens quam sit in beneplacito suo.

uidentur autem precepta Dei fallacie obnoxia, et mentiri de ueritate, cum aliud significant de uoluntate eius, et affirmant nobis aliena quedam et extranea; et que conducta non sunt neque constant secundum beneplacitum illius quod ratum est  de his omnibus que fient. Et grauiter colluctatur conscientia humana in duobus aduersantibus que non conueniunt, uel quare precepit Deus quod noluit, uel quare factum non est quod uoluit. Si enim ueritas est in precepto, uidetur omnino uoluisse quod iussit; et si omnipotentia est in beneplacito, uidetur factum esse quod uoluit. Non est autem factum quod iussit, et factum est quod prohibuit. Quid ergo consequitur ad hec nisi uel noluisse id quod precepit, uel non potuisse quod uoluit? Quod enim factum est ab eo factum est, et si factum non est tamen permissum est, et si factum est uoluntarie factum est, et si permissum est uoluntarie permissum est; quia neque ad faciendum contra  uoluntatem suam compelli potuit, neque ad permittendum sine uoluntate cogi. Igitur quod factum est uoluntate eius factum est, etiam si propter uoluntatem eius factum non est; quoniam alia factum est uoluntate, que uoluntati eius amica non est. Tamen omnino uoluit quod factum est quoniam bonum est sic esse factum ut factum est; et sic esse, ut est. Quare ergo precepit ut aliter esset et prohibuit ne sic esset, cum bonum sit ita esse, et ita futurum fuit priusquam fuit et beneplacitum, quia bonum fuit ita esse, et aliter non esse.



CAP. XII. Utrumque durum sonare uel quod Deus precipiat que fieri nolit, uel quod que nolit fieri permittat.

 Tali questione coarctamur et ducimur in ambignum, ut non facile audeamus hoc uel hoc aliquid affirmare, uel quod Deus fieri precepit quod noluit, uel quod que noluit, fieri permisit. Et tamen e duobus unum facilius approbamus, quod uoluit quod precepit bonum, quam malum quod permisit, cum tamen quod precipit factum non sit bonum, sed malum quod permisit. Leue enim est et sine conscientie scrupulo dicitur: Deus uult bonum, et cum dicitur, bene sonat: Deus uult bonum Si uero dicitur: Deus uult malum, graue est auditu et non facile recipit hoc pia mens de bono quod malum uult. uidetur enim hoc solum dici cum dicitur Deus uult malum, quia bonus malum diligit et approbat quod prauum est, et amicam sibi reputat iniquitatem, et  gaudet quasi de consimili et bonum putat quod malum est; et ideo refutat hoc mens pia; non quia quod dicitur non bene dicitur, sed quia quod bene dicitur non bene intelligitur.



CAP. XIII. Quod Deus non uult mala, quamuis uelit ut mala sint, quia hoc bonum est.

Non enim hoc solum dicitur sed in eo quod dicitur aliquid intelligitur quod non dicitur, quoniam malum esse uult et malum non uult. Quod si hoc solum intelligendum est, in eo quod dicitur, uult Deus malum dicendum omnino non est, quoniam non approbat illud prorsus, neque existimat bonum; sed contrarium iudicat sibi bono malum, et a suo alienum, et non desiderat illud quasi conueniens,  et concordiam habens cum eo quod ipse est, et cum eo quod ab ipso est, et cum eo quod simile sibi est; sed extraneum et longinquum et in omni dissimilitudine constitutum. Et tamen uult esse malum, et in eo non nisi bonum uult, quia bonum est malum esse; et non uult ipsum malum, quia bonum non est ipsum malum. Sed uult bonum tantum; et diligit et delectatur in eo, quasi in suo cognato et amico et proximo. Et propter hoc bene sonat et libenter accipitur cum dicitur Deus uult bonum, quia illud tantum diligit et non malum cum quo sibi participatio nulla est, neque similitudo, sine his que sunt ab ipso et que habent similitudinem cum ipso. Itaque uult Deus bonum, et non uult Deus malum; et uult omne bonum, et omne malum non uult. Et  hoc totum suscipimus et approbamus et dicimus: quod uerum est hoc totum, quoniam diligit quod suum est totum: et non diligit nisi quod suum est, neque odit nisi quod suum non est; et totum suum diligit, et odit totum non suum. Et ideo uoluit bonum quod precepit, et non uoluit malum quod permisit, quia suum sui bonum et de suo, et amicum sibi et de suo, et dilexit suum et approbauit, et concupiuit ad se et amauit in se desiderio eterno. Et malum quod suum non fuit in se non dilexit, neque ad se concupiuit; sed reprobauit et renuit animo dilectionis: et non suscepit in se consensu caritatis, ut locum ei daret in beneplacitis suis.



CAP. XIu. Quod semper impletur uoluntas Dei.

 Sed dicis mihi: Ergo si bonum uoluit imo quia uoluit bonum quod precepit, et malum quod permisit non uoluit, factum est quod noluit et quod uoluit factum non est; quoniam factum non est quod precepit, sed quod prohibuit factum est, quod permisit. Itaque factum non est quod uoluit, sed quod noluit factum est. Imo factum est quod uoluit et non factum est nisi quod uoluit, quia sic uoluit, fieri, et sic esse ut factum est, quia honum erat sic fieri et sic esse ut factum est, et non aliter esse. Et sic esse bonum erat etiam in eo quod bonum non erat. Et ipsum quod bonum non erat non uoluit, sed esse ipsum uoluit quoniam id bonum erat. Et cum factum est, id factum est quod uoluit; quoniam bonum erat, et hoc uoluit. Tamen dicis: minus  habuit uoluntas eius et minus adepta est et minus impleta, et imperfecta remansit; quia factum non est bonum quod uoluit; et quod noluit malum factum est. Non ergo consideras quod sicut malum non habet quod factum est quod noluit; ita neque bono caret, quod factum non est quod uoluit. Quod enim uult et diligit habet; et quod non uult et odit non habet. Et quod uult esse adipiscitur quia fit; et quod uult non esse similiter, quia non fit. Et nunquam cassa est uoluntas eius ut non fiat quod uult, neque infirma aliquando ut fiat quod non uult.



CAP. Xu. Quomodo mali excusabiles non sint quamuis per eos uoluntas Dei impleatur.

Sed fortassis iterum mali excusabiles uideantur  cum mala faciunt, quoniam uoluntas Dei impletur etiam in malis que faciunt. Sed uoluntate sua mali iudicantur, quia Dei uoluntati contrarii sunt. Non quidem uoluntati eius resistendo ut fiat quod non uult quia non possunt; sed resistere uolendo quia mali sunt. Et ipsa mala uoluntas culpa est qua aliud uolunt; facultas autem iusta qua aliud non possunt. Et cum uolunt quod Deus uult, non ideo boni sunt, quia non propter hoc uolunt quia Deus uult. Et quod uolunt ipsum Deus non uult, quoniam malum uolunt et malum Deus non uult. Approbant enim et diligunt quod Deus odit; ac per hoc Deo contrarii sunt et mali, et peccatores, et rei. Non quidem faciendo quod Deus iuste fieri noluit, sed amando et approbando  quod Deus non diligit. Non igitur in eo quia fit quod fit uoluntatem Dei impediunt; sed in ipso quod fit a dilectione Dei recedunt. Et mali sunt non efficiendo contrarium ipsius uoluntati, sed amando contrarium ipsius dilectioni. Et sic quidem uoluntas Dei semper impletur, et non excusantur mali propterea quoniam in eis et per eos uoluntas Dei impletur. Quoniam non sua uoluntate ad implendam Dei uoluntatem diriguntur, sed occulta ipsius dispositione qua aliud non possunt ad implendam uoluntatem eius conducuntur. Sed dicis iterum: Si Deus uoluit ita esse totum ut factum est quoniam bonum est ita esse totum, et non aliter esse quam factum est; cur ergo precepit quod factum non est et prohibuit quod factum est, cum bonum sit utrumque, et factum  non esse quod factum non est, et factum esse quod factum est? Quare non potius precepit ut hoc fieret solum quod esse bonum erat; et ut hoc solum non fieret quod non esse bonum erat similiter?



CAP. XuI. Quare precipit Deus omne quod precipit.

Sed hic altius modum et causam precepti considerare oportet et prohibitionis, secundum eumdem modum. Omne enim preceptum uel prohibitio aut propter ipsum fit cui fit; aut propter ipsum a quo fit; aut propter alium pro quo fit. Tota autem precepti utilitas et bonum siue in eo quod faciendum precipitur siue in eo quod cauendum mandatur, ad eum solum refertur pro quo fit: siue idem sit ille, siue alius ab eo cui fit, uel ab eo a quo fit. Finis autem mandati fructus est et utilitas et causa et bonum  quod consequitur post consummationem precepti. Et hoc bonum ad eum tantum refertur pro quo fit preceptum; et illius bonum debet esse impletio precepti.



CAP. XuII. Omne quod bonum dicitur uel secundum se, uel ad aliquid bonum est.

Iterum considerandum est, quod omne quod bonum dicitur, aut secundum se bonum dicitur, aut ad aliquid. Quod secundum se bonum dicitur substantialiter bonum dicitur, quia ipsum bonum est. Quod uero ad aliquid et non secundum se bonum dicitur, non substantialiter bonum dicitur quia ipsum bonum non est, sed accidentaliter et denominatiue, quoniam ex ipso bonum est. Quoddam  ergo bonum, bonum est, quoniam ipsum bonum est. Aliud autem bonum est, quia alicui bonum est, et ipsum bonum non est. Quod ergo bonum est et sibi bonum est et alii bonum est, in toto bonum est. Quod autem bonum est et sibi bonum est et alteri bonum non est, ex parte bonum est, sicut quod bonum est et alteri bonum est et sibi bonum non est, ex parte bonum est.



CAP. XuIII. Quod secundum se bonum dicitur et uniuersaliter dicitur uere et summe bonum esse.

Est adhuc aliud bonum et excelsius bonis aliis quod et uere bonum est, quia in se bonum est, et uniuersaliter bonum est, quia ad omnia bonum est, et omnium bonum est. Quod enim in se bonum est uere bonum est, et quod omnium bonum est uniuersale  bonum est. Et omne bonum ipsum est, quoniam omnium bonum ipsum est, nec extra ipsum bonum est. Quod autem ad se bonum non est non uere bonum est nec uerum bonum est, sed bonum tantum dicitur, non quia ipsum bonum est, sed quia ex ipso bonum est et prodest.



CAP. XIX. De tribus generibus boni.

Bonum ergo summum est quod ipsum bonum est, et ad omne bonum, bonum est. Medium uero bonum est quod ipsum bonum est, et ad aliquid bonum est. Bonum autem infimum et quasi extrarium et denominatiue solum et conductum et non proprium bonum; quod ad aliquid bonum est, et ipsum bonum non est. Quod enim ipsum est bonum non est, sed quod ex ipso est bonum est. Et idcirco secundum  aliquem modum et ipsum bonum est, quoniam ex ipso bonum est et prodest. Et ex ipso bonum est esse etiam quod ipsum bonum non est, quia nisi esset ipsum quod bonum non est, esset quod ex ipso bonum est. Neque idcirco prestant mala quoniam ex ipsis bonum est; sed seruiunt prestanti et largienti, quia per ipsa non est quod ex ipsis est.



CAP. XX. Maius bonum esse illud quo maius bonum est.

Cum autem concurrunt duo ad unum quod est bonum et alicui non est bonum, et quod bonum non est et alicui bonum est et utrumque esse non potest, sed e duobus alterum solum esse necesse est; maius bonum est hoc esse quod bonum est alicui etiam si ipsum bonum non est, quam quod est bonum  solum et alicui bonum non est. Ex eo enim quod bonum non est et alicui bonum est, illud etiam sequi necesse est quod bonum est et alicui bonum est: quod maius omnino bonum est quam quod solum bonum est et alicui non bonum est. Non enim bonum esset quod bonum non est et alicui bonum est, nisi ex eo esset quod bonum est et alicui bonum est. Itaque quod bonum est, quoniam ipsum bonum est, bonum non est alicui quoniam ex ipso bonum non est; et quod bonum non est, quoniam ipsum bonum non est, bonum est alicui quoniam ex ipso bonum est. Et contingit hoc aliquando, et in fine suo omnia iudicantur siue bona sint siue mala. Quoniam Scriptura manifeste ostendit quod bonum unum et  bonum ipsum aliis est odor uite in uitam; aliis odor mortis in mortem ; quoniam ex bono malum et ex malo bonum, et bonum malis ad malum, et malum bonis ad bonum. Et quod bonum in toto est maius est quam quod in parte est solum: et hoc probatur in hunc modum. Omne enim uniuersale bonum, maius est quam id quod in parte constat; et quod conducit magis et expedit, maius ipsum merito nominatur. Nunc autem congregemus in unum et colligamus que dicta sunt, quoniam impletio omnis mandati bonum illi est propter quem factum est ipsum mandatum. Et quoniam omne bonum aut per se bonum est aut ad aliquid; et quod per se bonum non est et alicui bonum est, maius est bonum quam quod per se solum est et alicui bonum non  est; et quod magis conducit et expedit, iure semper maius estimatur bonum; quoniam in fructu suo est omne bonum, et est tantum omne quantum est bonum.



CAP. XXI. Quod Deus propter se, id est pro utilitate sua uel commodo, nichil precipit.

Nunc ergo uideamus omne quod precipit Deus, utrum propter se precipit, an propter illum cui precipit. Si propter se precipit ad bonum eius est quod precipit, et bonum illi est precepti sui impletio. Sed quomodo precipit propter se qui profectu non indiget in se, neque bono alieno adiuuari potest, qui melior esse non potest? Clamat hoc Scriptura, et perfector mandati in Scriptura: Deus meus es tu, quoniam bonorum meorum non eges . Ergo  propter se non precipit Deus quod precipit; sed propter illum cui precipit, quoniam bonum est illi quod precipitur cui bonum precipitur.



CAP. XXII. Quod Deus hoc unicuique precipere habet, quod bonum est ipsi cui precipit; etiam si bonum omnium non est.

Quoniam ergo propter illum mandatum fit cui fit, ipsum mandatum; bonum ipsius esse debet cui mandatur mandatum. Neque aliud mandari debet nisi quod bonum illi est cui mandatur mandatum. Frustra enim mandatum fieret, si illi propter quem fieret bonum non esset; maxime cum a bono mandatum esset qui nichil preter bonum mandare deberet. Neque enim Creature sue Deus auctor mali esse debet, neque causationem illius assumere sibi quasi docendo  corruperit quod creauerat incorruptum. Non itaque habet aliud illi precipere nisi solum quod bonum est illi; a quo habet illa totum quod bonum habet, et quod malum habet nichil: Quoniam igitur Creator nulli creature sue auctor mali esse potest: hoc solum illi precipere habet quod bonum est illi, ut sincera sit eius instructio, quemadmodum conditio incorrupta fuit.



CAP. XXIII. Quod bonum uniuersitatis Deus impedire non habet etiam si illud alicui bonum non est.

Contingit autem quod bonum est alicuius, bonum esse illius, et non esse bonum ad omnia; et iterum quod malum est alicuius malum esse illius; et bonum omnium esse, quoniam ex eo bonum est omnium. Et quod bonum est et alicui bonum est,  minus esse bonum quam quod malum est et alicui malum est; quoniam ex eo ipso maius bonum est: ex quo omnium bonum est. Et maius bonum est esse illud a quo maius bonum est, etiam cum illud alicui bonum non est; quoniam in toto bonum est. Non debet autem in compensatione minoris boni impediri quod maius est bonum ab illo qui optimus est. Et diximus quod maius bonum est esse bonum ex malo et bono, quam ex solo bono. Permitti itaque mala debuerunt ut essent, quoniam ut essent id bonum erat ex quibus bonum futurum erat. Precepit itaque Deus quod bonum erat singulis et permisit quod bonum erat uniuersis. Quoniam et maius erat bonum uniuersitatis quod  impedire non debuit, et non bonum erat quod malum erat alicui, cuius auctor esse non potuit. Et ideo precepit unicuique quod bonum erat, et quod illi bonum erat; et precipiendo illud significauit se uelle illud; et sunt signa uoluntatis eius precepta eius, et uocantur uoluntas eius, quia signa sunt uoluntatis eius. Quoniam uult et approbat et diligit et amica sibi iudicat bona que precipit, et mala que prohibet odit et detestatur; et non inuenit concordiam et amicitiam in illis, et uult tamen ipsa esse mala que non uult, propter maius bonum quod ex illis est, quod magis uult. Sed non pertinet ad nos neque exigitur a nobis nisi quod nostrum est et quod bonum nostrum est, tantum ut faciamus et approbemus et diligamus in nobis, sicut et Deus diligit  et approbat bonum nostrum in nobis; ut ei similes simus diligendo et faciendo bona, sicut et ipse bona tantum diligit et facit. Et cum precipitur nobis quod bonum nostrum est, significatur nobis quod Deus hoc uult; et pertinet ad nos ita sentire et ita credere quod Deus hoc uult quod precipit nobis ut faciamus. Et non fit tamen nisi tantum quod ipse uult fieri, siue faciamus siue non faciamus quod precepit nobis. Et si facimus bonum, uoluit hoc Deus; et uoluit quia factum est hic, et approbat quod factum est et quod factum est; uult quod factum est et bonum est. Et si facimus malum uult quod non facimus bonum; et approbat illud quoniam bonum est, et non approbat malum quod facimus quoniam malum est; et tamen uult quod factum est quia factum est,  quoniam id bonum est quod factum est, et uult ipse quod bonum est. Et constat omnipotens uoluntas eius certa et firma in beneplacito suo, approbans bona et permittens mala propter bona, que nec potest impediri ut non fiat quod in ipsa est, neque infirmari aliquando ut fiat quod in ipsa non est.



CAP. XXIu. Quod operatio et permissio Dei signa sunt quid esse bonum sit, etiam si illud bonum non sit; preceptio et prohibitio signa sunt quid bonum sit, etiam si illud esse bonum non sit.

Et sequuntur post ipsam signa eius, permissio eius et operatio eius; et ostendunt quod in illa est, quoniam in ipsis idem est. Et adduntur precepta et prohibitiones, et sunt ipsa quoque signa et demonstrationes uoluntatis summe et complaciti eterni  per approbationem et dilectionem; et non similia quidem signa prioribus, sed demonstrationes tantum et significationes approbationis et complaciti in eo quod bonum sit; et non in eo quid esse bonum sit, siue bonum ipsum siue malum sit. Et ideo significant ipsa non hoc quidem quod in summa sit uoluntate, ut fiat, sed quid in complacito et approbatione sit si fiat; et tamen utrumque uoluntatis esse et hoc bonum esse etiam si non fiat: illud autem sic bonum esse ut fiat.



CAP. XXu. Beneplacitum Dei esse aliquando ad rem; aliquando ad actum rei.

Quicunque ergo distinctionem facere uoluerit, loquens de uoluntate Dei, hoc dicere potest. Diligenter  considerandum est quomodo quidem Deus in alio hoc uult quod ipsum est; in alio autem solum hoc, quia ipsum est. Et in eo quidem quod uult ipsum quod est rem approbat; in eo uero quo uult ipsum, quia est actum rei. In eo autem quo approbat rem et non actum rei, uult aliquid et nondum adhuc esse uult quod uult. In eo uero quod approbat actum rei et non ipsam rem aliquid esse uult, et nondum tamen ipsum uult quod esse uult. Neque enim bonum est esse omne quod ipsum bonum est; quemadmodum aliquando quod malum est esse ipsum malum non est. Et non uult Deus nisi quod bonum est, etiam cum ipsum esse bonum non est. Et non uult esse nisi quod esse bonum est, etiam cum ipsum bonum non est. Et cum uult aliquid quia bonum  est, et ipsum esse non uult quia bonum non est, perficitur uoluntas eius et non remanet sine effectu, etiam cum res non perficitur, quia sic uult et bonum est quod uult. Et cum non uult aliquid, quia malum est; et ipsum esse uult, quia bonum est: perficitur uoluntas cum res perficitur, quia sic uult et bonum est quod uult. Et semper impletur uoluntas eius; et nunquam cassum est beneplacitum illius, quia bonum est semper quod uult et est semper ut uult. Et hec sunt quinque proposita, beneplacitum, et permissio, operatio, et preceptio et prohibitio. Et distinguitur beneplacitum in eo quo res approbatur, et in eo quo approbatur actus rei. Et distinguitur operatio in eo quod operatur, et in eo quod cooperatur; quia alia facit Deus operando que solus facit, alia cooperando  que solus non facit. Et distinguitur preceptio in eam que fit extrinsecus per sermonem, et in eam que fit intrinsecus per inspirationem. Et constat in his omnibus quod de uoluntate Dei dicendum fuerat, quod est beneplacitum eius et signum beneplaciti ipsius. Propter quod et multe dicuntur uoluntates eius cum sit una uoluntas ipsius, quia sunt multa signa uoluntatis ipsius. Sicut scriptum est: Magna sunt opera Domini exquisita in omnes uoluntates eius ; propter ea que ex ipsa et secundum ipsa sunt multa. Hic de uoluntate Dei diximus, quoniam ipsa est prima causa rerum omnium sicut nobis propositum fuerat, et secundum intelligentiam  prosecuti sumus. Et sunt alta multa fortassis que comprehendi non possunt et fugiunt ab intelligentia et sermone nostro.



CAP. XXuI. De rerum ordine in primis et secundis et tertiis.

Sic igitur constat rerum ordo, ut post prima posteriora sequantur. Prima omnium rerum est uoluntas Creatoris, quoniam ex ipsa sunt omnia. Post ipsam sequuntur que sunt ex ipsa. Prima sunt que sunt in ea; secunda sunt que ex ea sunt. Que in ea sunt eterna sunt, nec gradum habent nec successionem, quoniam in unitate consistunt et in eternitate non transeunt. Que ex ea sunt creata sunt per eam, que causam sumpserunt ex ipsa non substantiam in ipsa; quia diuina natura substantialiter  ex se non genuit que causaliter creauit; quia non potest naturaliter idem esse qui fecit et quod factum est. Que igitur facta sunt unum non sunt, et in his quedam prima sunt, quedam secunda; non prima ad prima sed ad secunda prima. Que enim ad prima ante se secunda sunt ad secunda, a se sunt prima; et secunda ab ipsis; tertia sunt ad prima. Que in uoluntate Dei eterna et inuisibilia sunt, prima omnium sunt. Que ex uoluntate Dei temporalia et inuisibilia sunt secunda sunt post prima, que temporalia et uisibilia tertia post secunda. Et in ipsis uisibilibus que rationalia sunt propinquiora sunt inuisibilibus, quia in ipso inuisibilia sunt que rationalia sunt. Ponuntur ergo primo loco cause primordiales et inuisibiles et increate creandorum  omnium in mente diuina. Secundo loco angelica natura inuisibilis quidem sed creata. Tertio loco humana uisibilis et creata, secundum aliquid inuisibilis et secundum aliquid uisibilis. Quarto loco creatura corporea in toto uisibilis et in toto temporalis. Post primas ergo causas increatas et inuisibiles exibit consideratio, et procedet ad angelicam naturam rationalem et inuisibilem. Deinde ad humanam uisibilem et rationalem, de qua propositum primum fuit ut consummetur. Nam de uisibilibus quidem que postrema sunt idcirco primam propositionem fecimus, ut de his que patent ad latentium cognitionem humanam mentem commodius duceremus.



PARS QUINTA. DE CREATIONE ANGELORUM ET NATURA, ET CONFIRMATIONE ET LAPSU, ET CAETERIS QUAE AD IPSOS PERTINENT.



CAP. I. Que de angelis sint inquirenda.


De natura angelorum post alia que dicta sunt de mundi exordio, et idcirco premissa sunt ut de uisibilibus ad inuisibilia conscendamus, questionem proponitis, quando creati sunt angeli et quales facti sunt dum conderentur primum; deinde quales effecti  sunt dum diuiderentur auersione et conuersione, et quomodo dispositi sunt dum iudicarentur damnatione et glorificatione. Et de numero et de ordinibus, et de excellentia, et de hominibus, et de differentia donorum, et de officiis et de moderatione, et gubernatione Dei in illis; et multa alia que  consequuntur ad illa et que continentur in illis. Propterea nos oportet de multitudine rerum latentium secundum nostram possibilitatem, doctrinam formare; et non promittere quod consequi non possumus.



CAP. II. Quod in principio creati sunt angeli.

Scriptura dicit quod primo omnium creata est sapientia ; et intelligimus sapientiam creatam rationalem creaturam dici; quoniam et ipsa sapientia est sicut lumen lucens ex lumine, non lumen illuminans. Nam illa sapientia que sapit, sapientia ista creata non est, nec creatura est, nec aliunde esse habet sicut aliunde sapere non habet. Ista autem que de semetipsa sapere non habet neque esse habet a semetipsa et ipsa creata est, et initium habet.  Et dicit Scriptura quando facita est sapientia ista, quoniam primo omnium facta est sapientia. Et rursum alia Scriptura dicit: In principio creauit Deus celum et terram . Et uidentur quedam contraria oriri assertionibus istis. Nam si primo omnium creata est sapientia, omnia post ipsam facta sunt. Et facta sunt post ipsam celum et terra, et ipsa facta est ante celum et terram. Iterum si in principio creauit Deus celum et terram, nichil factum est ante celum et terram nec facta est ipsa sapientia ante celum et terram, quod simul stare non potest. Propter hoc ne diuinarum Scripturarum testimonia contraria esse uideantur, quod sentire fas omnino non est, requirimus intelligentiam ueritatis quoniam in ueritate non repugnat quod uerum  est.



CAP. III. Quod rationalis creatura prima omnium facta est dignitate; quoniam ad ipsam refertur conditio reliquorum sicut ipsius conditio ad Deum refertur; quoniam ad similitudinem Dei facta est sola.

Dicimus quod creatura rationalis prior facta est, et post eam facta est corporea creatura; non tamen tempore, sed causa solum et respectu et dignitate. Nam ipsius creature corporee conditio ad ipsam refertur creaturam rationalem, et secundum ipsam perfecta est, sicut ipsius conditio ad solum creatorem refertur; quoniam secundum ipsum facta est sola. Sola quippe rationalis creatura ad similitudinem  Dei facta legitur; et non dicitur quod creatura aliqua preter solam rationalem ad similitudinem Dei facta sit, licet omnis creatura in ratione diuina et in prouidentia eterna ipsius causam et similitudinem habuerit ex qua et secundum quam perfecta sit in sua subsistentia. Sed magna differentia est et distantia magna similitudinem in Deo habere, et ipsum Deum similitudinem habere. Quamuis enim in Deo nichil esse possit quasi minus aut diuersum aut aliud a Deo, longe tamen aliud est factum esse aliquid ad similitudinem ipsius quod in Deo est; et in ratione eius et in prouidentia ipsius, et factum esse ad similitudinem Dei et Deo simile esse. Nam in Deo quidem omnia erant antequam essent in se secundum rationem et causam et prouidentiam ex  qua futura erant; sed quasi minus erant singula perfecto et unumquodque hoc aliquid et non totum secundum rationem et discretionem uniuscuiusque que ratio omnia continebat; et maior erat in toto et quasi superabundabat singulis. Et ideo non erant singula hoc totum, sed in toto erant singula, quoniam totum ad totum et singula ad singula. Et tamen Deo in parte nichil minus erat quam in toto, quia pars et totum unum erat; sed ratione et prouidentia una discreta sunt que futura erant in parte et toto, et minus futura erant in parte quam in toto. Ideo et ipsa in ratione minus habueruut, quoniam ex ratione minus futura fuerunt. Tamen Deus minus non habuit, qui in toto totus fuit et perfectus et unus. Propter hoc ergo rationali creature non unum aliquid  aut hoc aut illud in ratione diuina pro exemplari sufficere potuit, ad cuius similitudinem formaretur; sed quasi totum assumpsit Deum ut eius ipsius imago fieret, et expressa est ad totum emulans perfectionem. Ut sicut Deus spiritus erat, et unus erat, et in ipso totum erat secundum rationem et prouidentiam et prescientiam et causam, sic ipsa spiritualis esset capax in uno prescientie et prouidentie et rationis et prouidentie omnium. Et eluxit perfecta imago imitans auctorem suum, et apparuit quasi ipsum in altero, et idem unum. Et inuenta sunt in secundo quoque que et in primo secundum emulationem et imitationem, et imaginem et similitudinem rationes et cause et similitudines et  forme, dispositiones et prouidentie futurorum que facienda fuerant. Et cum facta sunt illa que facta sunt ad similitudinem horum facta sunt que erant in secundo facta; sicut facta sunt ad similitudinem illorum que in primo erant non facta. Secundum huiusmodi rationem et considerationem corporea creatura post secundam tertio loco est creaturam rationalem, quoniam ad eam est facta, sicut rationalis ipsa ad primam facta est increatam naturam.



CAP. Iu. Quod in principio primo simul facta sunt et corporea omnia in materia, et incorporea in angelica natura.

Quantum uero pertinet ad momenta temporum et interualla et spatia, hoc interim commodius et ueritati uicinius profitemur, quod simul in tempore  uno et in principio temporis quando tempora ipsa ceperunt, facta est siue creata pariter rerum omnium uisibilium materia, et inuisibilium in creatura angelica et spirituali natura. Nec fuisse in tempore nec cepisse alteram sine altera, nec prius unam quam alteram, sed utramque simul in tempore et cum tempore; et tamen priorem fuisse ad quam facta est altera in qua fuerunt exemplaria sapientie quorum effectus sunt et expressiones que uisibilia condita sunt, ex hoc modo primo omnium creata est sapientia. Qui autem dicunt ante celum et terram angelos creatos, et substitisse ante omnia que mutabilia facta sunt, et computant spatia et annos et secula quibus ante mundi constitutionem Deo seruierunt, asserunt quod cum mundo tempus cepit,  et non fuit tempus ante mundum, quoniam mutabilitas non fuit; et tamen fuisse angelos immutabiliter et intemporaliter priusquam mundus factus est; et cum mundus cepit tunc primum cepisse tempus, quoniam mutabilitas cepit; et factum mundum in principio temporis. Sed nos interim magis approbamus quod dictum est pro captu intelligentie nostre salua reuerentia secretorum in quibus nichil temere asserendum putamus. Et ad hunc modum interim definiuimus, quod simul facta sunt omnia uisibilia et inuisibilia ; sicut Scriptura dicit: Qui uiuit in eternum creauit omnia simul .



CAP. u. Quod corporea et incorporea natura et secundum aliquid informis facta est; et secundum aliquid formata.

 Omnia quippe simul condita sunt quoniam uno et eodem tempore pariter cepisse credimus et uisibilium omnium materiam et inuisibilium naturam utramque informem secundum aliquid et utramque secundum aliquid formatam. Sicut enim uisibilium et corporalium omnium materia in exordio illo conditionis primarie et formam confusionis habuit et non habuit formam dispositionis donec postea formaretur et ordinem concederet ac dispositionem; ita spiritualis et angelica natura in sui conditione per sapientiam et discretionem secundum habitum nature formata fuit; et tamen illam quam postea per amorem et conuersionem ad creatorem suum acceptura erat formam non habuit, sed erat informis sine illa formanda ab illa.



CAP. uI. Quales fuerunt angeli quando primo facti sunt.


Amplius adhuc pro eo quales facti sunt angeli diligentius inuestigatam rationem proponimus. Nam diximus quando facti sunt, quod facti sunt in principio; et prima creatura antequam nichil factum est, secundum quam factum est, et quod factum est cum ipsa. Unde et secundum aliquid ante omnia facta est ipsa, que forma est omnium et causa. Deinde autem oportet ostendere quales facti sunt angeli tunc in ipso primordio et prima subsistentia et initio conditionis sue; in eo quod primum esse ceperunt, et quale illud fuit, quod primum fuit in eis conditum esse.



CAP. uII. Quod non sunt facti de materia preiacente sicut corporea.


Non enim in materia preiacente creata est spiritualis natura, quemadmodum corpoream diximus conditam fuisse; quoniam non ita est, neque simul ipsa cuius substantie simplicis non aliud esse potest id quod est, et id de quo est. Quia unum et simplex et indiuiduum et immateriale est totum quod est; sed facta est in sua natura et esse quantum ad substantiam spiritualem perfecta; non ut massa aut confusa materia ut rudis moles, aut aceruus, aut congregatio cumulata, aut ex his aliquid quod illam non contingit, sed personaliter distincta et expressa et consignata numero spiritualis et intelligibilis discretionis et multitudo rationalis et intelligibiles spiritus subsistentes,  habentes ingenitam rationem et formam sapientie concreate et qualitatem spiritualem intelligentie capacis secundum modum et mensuram conditionis profectus sublimioris et illustrationis superuenture in ipsos. Liberum quoque arbitrium mox exordio insitum innatum pariter possidentes quo poterant sine uiolentia ad utrumlibet propria uoluntate deflecti; in altero adiuti sine coactione, in altero derelicti sine oppressione.



CAP. uIII. De quatuor proprietatibus nature angelice.

Si quis igitur querat qualis in exordio suo facta sit uel condita spiritualis natura, quatuor sunt ista que proposuimus et diximus angelis in conditione sua attributa; hoc est primum substantiam simplicem  et immaterialem; secundum, discretionem personalem; et tertium formam sapientie et intelligentie rationalem; quartum uero siue ad bonum siue ad malum liberam inclinande uoluntatis et electionis proprie potestatem. Et sequitur post hoc consideratio magna necessaria ad intelligentiam ueritatis et de spirituali substantia eorum, et de sapientia ipsorum, et de libertate arbitrii, et de ceteris que circa ista consistunt, utrum omnibus equalia erant que equaliter omnibus inerant. Aequaliter enim omnibus inerant que communia omnibus erant, de quibus nichil excipiebatur quod non erat in omnibus. Sed nondum constat an equale erat quod equaliter inerat. Et hic querendum est primum de substantia,  postea de forma, ac deinde de potestate. In personis enim substantia est, in sapientia forma, in arbitrio potestas. Ad substantiam quidem pertinet nature subtilitas; ad formam autem intelligentie claritas. Ad potestatem uero motus intelligibilis et appetitus et uoluntatis rationalis habilitas.



CAP. IX. De differentia substantie spiritualis.

Hoc ergo queritur utrum essentie ille rationales que spiritus erant; et natura simplices, et uita immortales, unius subtilitatis uel puritatis siue uigoris eiusdem uel quolibet alio nomine significandum sit quelibet essentia bona, siue alia melior aut decentior forma iure appellatur, create sunt. Sic enim corporum natura se demonstrat; et sunt quedam corpora solida magis et firma, et alia puriora apparent  et extersa magis et munda et clara et quasi meliorem et digniorem substantiam uel essentiam uel formam habentia; et alia leuia et coaptata et prompta et integra et incorrupta magis; et alia fragilia et corruptioni proxima et infirma et feculenta et uilia et ponderosa et incongrua. Et est pulchra tamen in uniuersitatis compage et ordine ista diuersitas, in qua minus bonum malum non est, et differens bonum maius bonum est. Ad hunc ergo modum rationabile est illas quoque spirituales naturas que uniuersaliter bene condite sunt, conuenientes puritati sue et excellentie; non indignas et in essentia et in forma differentias et gradus in ipso mox exordio cognitionis sue accepisse, quibus alii superiores, alii inferiores possent constitui secundum  moderamen sapientie cuncta bona creantis et bene ordinantis Dei.



CAP. X. De differentia cognitionis.

Qui enim subtiles natura magis et sapientia amplius perspicaces creati sunt, ii merito dignitate superiores sunt constituti. Qui uero et natura minus subtiles et sapientia minus perspicaces conditi sunt, merito dignitate inferiores sunt ordinati, ita tamen ut ii qui excellentiores constituti sunt sine superbia prelati essent, et qui inferiores positi sunt, sine miseria subiecti.



CAP. XI. De differentia liberi arbitrii.

Sed et ipsam arbitrii libertatem secundum differentem nature uirtutem et sapientie et cognitionis  et intelligentie uim; si quis differentem assignare uoluerit non est qui ex ratione occurrat. Quia sicut differens uigor et subtilitas nature infirmitatem non adducit, minorque cognitio sapientie ignorantiam non ingerit; sic libertas inferior nullam arbitrio uoluntatis necessitatem imponit.



CAP. XII. In quo similes conditi sunt et in quo dissimiles.

Quod ergo spiritus erant, quod uita erant, quod indissolubiles uel immortales erant: equales omnibus erant. Quod autem natura potentes erant, quod essentia subtiles erant, quod intelligentia sapientes erant, et libertate uoluntatis prompti ad utrumlibet et habiles; non equale omnibus erat, et tamen sufficienter erat. Istas discretiones inuisibiles inuisibilium  et intelligibilium natura solus ponderare potuit et uniuscuiusque mensuram et modum et terminum sapientia sua comprehendere, cuius potentia conditum erat totum, et prouidentia ordinatum. Nos uero caligante intelligentia timide incedimus ad illa, et palpamus sensu cognitionis infirme que uirtute non comprehendimus. Que igitur uis et quanta potentia fuerit inuisibilium essentiarum; queue sapientia, qualisque libertas, et quantum in his commune omnibus, et quid singulis proprium uel singulare ac differens datum sit; ualde ineffabile est et a sensu humano remotum. Sola enim diuina potestas et sapientia diuina nec termino nec mensura concluditur; et arbitrii libertas eterni, atque incommutabilis  uoluntatis complacitum nulla unquam minoratione siue necessitatis angustia coarctatur; sed absolutum est et dominans et superexcellens et efficax et nutus sui libertate singulariter perfectum, ac propria potestate plenum. Omne autem quod creatum est ex parte est, et ex parte potens et sapiens et liberum ex parte; quia nec omnis effectus potestati creature subiicitur, nec omne occultum sapientie manifestatur, nec omnis euentus electionem sequitur. aut uoluntati famulatur; sed secundum aliquid tantum possunt et sapiunt, secundum aliquid et liberi sunt. Et propterea determinanda est potestas eorum et determinanda est sapientia, et determinanda est libertas. Potestas autem ad operationem pertinet, sapientia ad cognitionem, libertas ad uoluntatem.



CAP. XIII. De triplici potestate illorum.


Et erat primum triplex discretio potestatis illorum, quoniam alia pars potestas quam acceperant ad se, alia quam acceperant ad inuicem inter se, alia autem quam acceperant ad ea que conditione ordinata fuerant sub se. Prima potestas uirtutis erat, secunda dominationis, tertia administrationis. In ea potestate quam acceperant in se, omnes differentes erant; in ea uero quam acceperant inter se quidem excellentes; in ea autem quam sub se acceperant differentes et excellentes. In ea potestate quam in semetipsis singuli acceperant, unicuique ad effectum famulabatur natura propria. In ea uero quam ad se inuicem habebant; quibusdam subiecta erat obedientia aliena. In ea autem quam ad inferiora  possidebant potestate, unicuique secundum uirtutem nature et dignitatem officii ministerium exhibebat subiecta creatura. Hec de potentia prima rationalis nature dicta, future inuestigationi primam occasionem exponunt.



CAP. XIu. De triplici cognitione angelorum.

De sapientia quoque illorum in prima consideratione triplex nobis discretio occurrit. Quoniam illuminabantur tripliciter, uel ad tria simpliciter; et erat trina cognitio in eis ut agnoscerent quod facti erant, similiter et a quo facti erant, et cum quo facti erant. In eo quod facti erant, mali et boni cognitionem acceperant, ut intelligerent quid appetendum sibi foret uel quid respuendum secundum potentiam uirtutis in se et libertatem uoluntatis.  Sed et ipsius a quo facti erant cognitionem acceperant, ut intelligerent et scirent principium et finem suum a quo conditione processerant, et ad ipsum debuerant intentione conuerti. Illius uero cum quo facti erant cognitionem acceperant, ut scirent quid uel sibi inuicem pro diuina dispensatione et ordinatione deberent, uel quantum in his que conditione sibi diuinitus sine presumptione ualerent. Et in hunc modum sapientes condite sunt et discernentes et intelligentes spirituales ille substantie; et tantum in his omnibus sapientes quantum incipienti nature congruum fuit, uel pro merito uirtutis adipiscendo necessarium.



CAP. Xu. Utrum perfecti facti sint angeli an imperfecti.


Multi enim nesciunt et ignorant existimantes superfluentem quamdam sapientiam eorum que ad rem non pertinet cognitionem et prouidentiam et prescientiam futurorum, et eorum que circa ipsos uentura erant fuisse in illis; et aliter imperfectos, et ignorantes, et non sicut oportuit consummatos et plenos; qualia facere omnipotentem non decuit et perfectum et bonum. Sed non discernunt quod ad perfectionem aliquid facere ut perficiatur quod est imperfectum; et ideo imperfectum, ut sit primo imperfectum; deinde autem perfectum, ut ab eo perficiatur a quo imperfectum factum est, ut perficiatur; non est imperfectio facientis neque turpitudo facti,  quoniam et aliter facere potuit qui fecit, et non aliter fieri debuit quod factum est. Sed et hic dicendum quod perfectum est secundum aliquid habens totum quod habere debet, et si non habeat quod habiturum est totum.



CAP. XuI. Quod tribus modis perfectum dicitur: secundum tempus, secundum naturam, et uniuersaliter.

Nam tribus modis his perfectio constat, et nominatur conuenienter perfectum. Est enim secundum tempus perfectum, et secundum naturam perfectum, et uniuersaliter perfectum. Primum perfectum est quasi initium perfectionis faciens secundum tempus perfectum; et sequitur quod maius est secundum naturam perfectum; et tertium est maximum et superexcellens  uniuersaliter perfectum. Secundum tempus perfectum est quod habet quidquid tempus requirit, et conuenit secundum tempus haberi. Secundum naturam perfectum est quod habet omne quod uel datum est nature sue, uel debitum est. Uniuersaliter perfectum est cui nichil deest. Prima perfectio est nature condite; secunda perfectio est nature glorificate; tertia perfectio et uera est increate nature.



CAP. XuII. Quod angeli perfecti sunt secundum primam perfectionem.

Et ad hunc modum non mirabile est neque in questionem adducendum quare non fuerunt perfecti angeli conditi; quia in prima perfectione creati sunt, et ad secundam sub tertia uenturi. Quoniam sicut  non possunt ad tertiam pertingere, sic nec a secunda incipere debuerunt. Alioqui proficienti locum aditumque inuenire non ualuissent eundi in melius, nisi reliquum fuisset post prima dona nature quo crescere potuissent uel deficere.



CAP. XuIII. Utrum angeli prescii fuerunt futuri euentus sui.

Hic queritur utrum angeli prescii fuerunt futuri euentus sui, et in sapientia data agnouerunt quid futurum esset super eos. uidetur enim utrinque aliquid inconuenientis occurrere. Si enim qui futuri erant mali, lapsum suum prescierunt, penamque cognouerunt que ruinam sequi debuerat, et finiri non debuerat, tanta sibi mala imminere preuidentes  aut uitare uoluerunt sed non potuerunt, et miseri erant; aut potuerunt et noluerunt et stulti erant, et maligni. Si autem nesciuerunt ceci erant, neque agnouerunt quo pergerent; et in contingens ac fortuitum miserunt pedem ut ultra procederent quo nesciebant. Et uidetur quasi aliquid absurditatis afferre si hoc dicatur, et melius sedere et aptum esse magis, ut scientes dicantur eorum que futura fuerant. Et repugnat iterum alia ratio quam contra posuimus, et potest facile mentibus infirmis scandalum nasci in alterutrum nisi conueniat. Propter hoc dicimus quod non erant prescii euentus sui, neque eis data est cognitio eorum que futura fuerant super eos. Quoniam non oportuit ut ita liberam haberent electionem uoluntatis sue sine terrore et spe  in utroque. Propterea monstratum est eis quid faciendum esset non quid esset futurum, ut nulla necessitate prouidentie impelli uiderentur, sed ratione dirigi et propria deflecti uoluntate in ambobus. Et ita bonum fuit et conueniens; et non est sic reprehensione dignum opus Dei, quia ita fecit ut bonum fuit.



CAP. XIX. Quales conditi sunt angeli, boni an mali, iusti an iniusti, beati an miseri.

Sed et multa alia queruntur de illa natura spirituali, quibus curiositas humane mentis quieta esse non sinitur. Interrogant utrum boni fuerunt an mali creati angeli, iusti an iniusti, beati an miseri; et fortassis alia quedam his similia. Et, quia multa sunt alia que in questione coaceruantur, non  possumus nos ad omnia prolixa responsione occurrere; sed breuiter definimus quia tunc in illo principio primo et exordio inchoationis quod humana consideratio ita breue et momentaneum simplicisque instantis sine mora et interuallo prime subsistentie de nichilo in aliquid apparentis accipiat, ut id quod primum omnium illis erat intelligat: hoc solum inuenitur in conditis quod natura contulit conditionis. Quod enim ceperunt totum acceperunt. Et non poterat in illis ex illis esse quidquam, quoniam omne quod ex illis est posterius est illis. Itaque omne quod facti sunt non fecerunt ipsi; sed tantum facti sunt et quod facti sunt boni facti sunt totum. Si enim quod facti sunt mali facti sunt, culpa est facientis non facti; quia aliud esse non  potuerunt neque facere ipsi cum facti sunt tunc ut aliud essent quam facti sunt. Itaque ex faciente erant quando primum erant totum quod erant, et acceperant totum quod erant, et a se nichil habebant qui et hoc quod erant, ex nichilo, et a Creatore acceperant quod erant. Non potuit autem Creator optimus, auctor mali esse; et ideo totum bonum erat quod ex ipso illis erat; et totum bonum erat, quoniam ex ipso totum erat. Hoc modo probamus quod boni erant angeli quando primum facti sunt, et quod boni facti sunt omnes, quoniam a bono facti sunt qui malum facere non potest. Sic itaque boni erant et non mali; et quemadmodum boni erant, ita et iusti erant et beati erant. Sed ea bonitate et iustitia  et beatitudine quam natura incipiens acceperat, non quam fecerat ipsa uel meruerat faciendo. Si enim boni dicuntur boni erant, quemadmodum bonum erat quod bonus fecerat totum. Et si meliores erant  meliores erant pro eo quod facti erant, non pro eo quod fecerant ipsi uel faciebant. Similiter et quod iusti dicuntur, solum hoc illis erat iniustos non fuisse; et quod beati, non miseros ex stitisse. uerumtamen neque iusti ad meritum, neque iniusti ad culpam, quemadmodum neque ad glorificationem uel consummationem beati, uel ad tormentum uel penam miseri uerissime affirmantur Et forte expressius et ad intelligentiam euidentius sit, nec bonos nec malos, nec iustos nec iniustos nec conuersos, nec auersos, nec beatos, nec misero  conditos, asserenti. Nam qui bonos dicit, significat uirtutem; qui iustos, meritum; qui conuersos, dilectionem; qui beatos, glorificationem.



CAP. XX. De libero arbitrio illorum in primo conditionis principio, quando subsistere ceperunt.

In illis autem quod erat primum incipere, uelle non erat aut facere, qui ad uolendum et faciendum tantum facti erant non uolentes aut facientes. uelle enim aut facere motum habet, et de hoc in illud, et successum et moram; quod incipientis principii esse non potest, quod incipit tantum amplius non est adhuc, sed primum est et non deinceps. uelle autem uoluntate est uelle, cum mouetur uoluntas et operatur iam aliquid; et est ibi hoc et illud; et de hoc in  illud quod precessit uoluntas ex qua uelle erat cum adhuc uelle non erat; sed uoluntas erat tantum ut ex ea uelle esset quod incipientis non erat aut facere. Non ergo sic intelligendum est simplex principium et prima origo nascentis nature. Sed unum ipsum et hoc tantum et non amplius sine spatio et motu et mora, que omnia subsequuntur postea, in quibus uelle constat et facere, et processus motuum et actionum post primum principium. Ex quo autem uoluntas mouebatur uelle erat; et a uoluntate erat, que libere mouebatur, quia per se mouebatur et non impulsu alieno. Et hoc ipsum meritum erat et uocabatur bonum uel malum, quia liberum erat et ex se erat. Et extunc mereri ceperunt, ex quo uoluntate moueri ceperunt. Et hoc post primum principium  erat; et a primo principio erat; et non in ipso, quoniam ab ipso tantum erat. Ex quo autem uoluntas erat, libertas erat, quia uoluntatis est libertas; quoniam potens erat per se moueri ut ultra iret huc uel illuc sine coactione uel adiuta uel derelicta; quoniam libertas est uoluntatis ex quo est uoluntas ipsa in ipso primo principio. Propter hoc erat arbitrium liberum in illis, quoniam in illis erat uoluntas potens moueri et ferri suo appetitu in utrumque.



CAP. XXI. Quid sit liberum arbitrium.

Quoniam spontaneus motus uel uoluntarius appetitus liberum arbitrium est: liberum quidem in eo quod est uoluntarius; arbitrium uero in eo quod  appetitus. Sed et ipsa potestas et habilitas uoluntatis est libertas qua mouetur ad utrumque, et liberum arbitrium dicitur uoluntatis. uoluntarie autem moueri et ferri spontaneo appetitu, hoc est potestate eligere et libertate iudicare, in quo constat liberum arbitrium. Et propter hoc facti sunt liberi arbitrii, ut uoluntario appetitu mouerentur; sed secundum electionem uoluntatis et inclinationem desiderii sui sine coactione. uerumtamen quod primum erat in illis, incipere moueri non erat; neque eligere, neque concupiscere, quoniam simplex erat et principium primum; et tamen liberum arbitrium iam tunc erat, quoniam uoluntas erat cui inerat hoc et ex qua hoc subsequebatur; quoniam ex hoc mota est statim et spontaneo appetitu ducta in electionem propriam.



CAP. XXII. Quod semper liberum arbitrium non ad presens spectat, sed ad futurum: nec ad omne, sed ad contingens tantum.


Sed et hoc sciendum quod liberum arbitrium quod diximus primi principii esse propter uoluntatem que erat in primo principio, hoc ipsum ad primum principium non erat; quoniam liberum arbitrium ad presens tempus non refertur, sed ad ea que futura sunt postea in contingenti. Omne enim quod est determinatum nec potest aliud esse, quam est dum ipsum est; et si aliud potest esse potest esse aliud postea; et non aliud esse tunc quando est hoc quod est, sed postea ut desinat hoc esse quod est, et incipiat aliud esse quod non est. Quod enim potest in presenti quidem potest, sed de presenti  non potest; et si de presenti potest, non tamen nisi ad futurum potest. Quod igitur primum facti sunt ipsi, non esse non potuerunt, quia facti sunt hoc totum; et non fecerunt ipsi et non potuerunt non esse hoc cum primum erant, quoniam tunc ipsum erant, et esse ceperunt solummodo. Et si potestas illis erat, ut aliud essent, quia liberum arbitrium erat, non erat tamen potestas illis ut tunc aliud essent; quia hoc erant, sed ut hoc esse desinerent quod tunc erant et aliud esse inciperent quod non erant. Non enim esse poterant quod non erant nisi prius esse desinerent quod erant, et tunc deinde esse inciperent quod non erant. Quoniam liberum arbitrium de presenti esse non potest, tametsi ipsum in presenti est; sed spectat semper ad futuros  euentus, et solum qui in contingenti consistunt. Futura quippe que ex necessitate futura sunt, liberum arbitrium non sequuntur; sed constant immobiliter ad unum tantum, nec recipiunt utrumlibet contingentis. Sic igitur liberum arbitrium erat tunc in illis, non quidem ut tunc aliud essent quam erant, sed potestate quam habebant in eo quod erant ut hoc esse desinerent, et aliud esse inciperent quod non erant. Et sic quidem studiosius inquirentibus ratio occurrit de statu primo angelorum, de primordio existentie illorum, quales facti sunt primum et de natura, et de sapientia et de arbitrii libertate proposita.



CAP. XXIII. De auersione et lapsu malorum; et de conuersione et confirmatione bonorum.

 Post hoc consideratio adducit inquirere quales effecti sunt dum diuiderentur auersione et conuersione. Quod enim primum erant secundum aliquid unum erant, quia omnes boni erant; et quod boni non facientes, sed facti erant. In hoc igitur unum erant quod boni facti erant et nondum ad aliud erant quam facti erant; quia tunc primum facti erant, et non ante quidquam fecerant. Ceperunt autem diuidi ab eo quod facti erant, ut aliud iam essent, uel proficientes supra illud et boni essent; uel sub illo deficientes ut mali essent. Hec est conuersio et auersio qua diuisi sunt qui unum erant et boni natura ut sint alii supra illud boni per iustitiam: alii sub illo mali per culpam. Conuersio enim  iustos fecit et auersio iniustos. Utraque enim uoluntatis fuit, et uoluntas utrinque libertatis. Et propterea utraque merito imputatur et utraque merito iudicatur, siue pro bono merito iudicatur, siue pro bono merito ad gloriam siue malo pro merito ad penam.



CAP. XXIu. Quomodo in labentibus culpa gratiam auertit; et in stantibus gratia meritum adiuuit.

Qui autem ad bonum conuertebantur uoluntarie mouebantur gratia cooperante sine coactione. Qui autem a bono auertebantur sponte precipitabantur gratia deserente sine oppressione. Et qui conuertebantur, idcirco bene mouebantur quia gratiam cooperantem habuerunt. Sed qui auertebantur non idcirco precipitabantur quia gratiam cooperantem  non habuerunt; sed a idcirco gratia deserebantur quia auertebantur et precipitabantur. Et qui auertebantur non prius auertebantur et postea deserebantur, quia cum gratia non ceciderunt; et qui conuertebantur non prius conuertebantur et postea assumebantur, quia sine gratia non profecerunt; sed qui auertebantur in eo ipso deserebantur, et qui conuertebantur in eo ipso assumebantur, pro auersione deserti et ad conuersionem assumpti.



CAP. XXu. Quod in sola uoluntate et iustitia est et iniustitia.

Quoniam uero in motu uoluntatis rationalis iustitia pariter et culpa inuenta est, quia motu uoluntatis factum est ut mali fierent auersi a bono in quo erant; et similiter motu uoluntatis factum est ut  boni essent conuersi a bono in quo erant ad bonum in quo nondum erant, propterea in motu rationis uoluntatis omne meritum constabat quo uel boni uel mali erant. Illic ergo et malum bonum querendum est ubi iustitia et culpa est, quoniam iustitia bonum et culpa malum est. Et ipsa culpa nec uoluntas erat, quoniam uoluntas malum non erat; quoniam a Deo data erat; nec motus uoluntatis malum erat quoniam ex uoluntate erat, et uoluntatis erat, et moueri uoluntas a Deo acceperat; nec id ad quod motus uoluntatis erat malum erat, quoniam aliquid erat, et omne quod aliquid erat a Deo erat, et bonum erat.



CAP. XXuI. Quod peccatum nec substantia est, nec de substantia, sed priuatio boni.

 Quid ergo illic malum erat nisi quia motus uoluntatis non erat ad quod esse debuerat? et ideo non erat quia ad aliud erat ad quod esse non debuerat, nec tamen ad hoc esse sed ad illud non esse peccatum erat, quia si illud non esset etiam si hoc esset, peccatum non esset. Mens itaque rationalis sicut uoluntatem acceperat, et moueri uoluntate acceperat; sic et ad que licite uoluntate moueri posset acceperat, et ad illa moueri secundum mensuram erat moueri, et moueri secundum mensuram erat moueri secundum iustitiam. Et si ad illa tantum mota fuisset secundum iustitiam mota fuisset, et fuisset iusta uoluntas, quoniam secundum iustitiam mota fuisset. Quando autem ad ea mota est que concessa non  fuerant, extra mensuram mota est, et in eo secundum mensuram mota non est. Et ibi malum illi erat secundum mensuram non moueri. Neque illi malum erat moueri ad quod mota est; sed secundum mensuram non moueri ad quod mota non est quia si secundum mensuram mota fuisset etiam ad hoc mota peccatum non fuisset. Extra mensuram autem moueri uoluntate erat appetere quod concessum non erat; in quo secundum mensuram non moueri erat, et id malum erat; ipsum autem occasio mali. Quia enim extra mensuram uoluntas mota est, secundum mensuram mota non est. Nes tamen illi malum erat moueri ad quod mota est, sed secundum mensuram non moueri secundum quod mota non est. Et hoc si non fuisset, malum nullum fuisset. Hoc itaque malum  factum est uoluntati auertenti se et transgrediendi mensuram, quod turpis facta est et praua et inordinata, effluens et non tenens modum et legem pulchritudinis sue. Que autem recte mouebatur et secundum Creatoris uoluntatem conformabatur, conuertebatur ad eum a quo regebatur; et illi bonum erat extra illius uoluntatem non moueri a quo erat.



CAP. XXuII. Quomodo Deus omnem uoluntatem et potestatem angelorum ad sue uoluntatis ordinem et dispositionem intorquet.

Considerandum est etiam hoc quomodo inuisibiles illas et spirituales naturas moderatur Deus. Si enim liberi arbitrii sunt, faciunt quod uolunt; et si faciunt quod uolunt, quomodo ex sententia Dei pendet quod faciunt? Nam si dicimus quoniam idcirco  hoc faciunt quod uult Deus, quia non aliud uolunt aut uelle possunt quam quod uult Deus, qui et ipsum uelle tribuit sicut posse concedit, hoc tametsi de bonis aliquando conceditur, de malis nulla ratione approbatur. Malis siquidem Deus potestatem tribuit solam non uoluntatem; quia licet ex ipsius permissione sit quod malum possunt, ex inspiratione, tamen eius non est quod malum uolunt. Malarum enim uoluntatum ordinator est Deus, non Creator. Quomodo ergo non faciunt nisi quod Deus uult, qui nunquam uolunt nisi quod Deus non uult; quia semper malum uolunt quod Deus nunquam uult? Si enim faciunt quod uolunt, et uolunt quod Deus non uult, quomodo faciunt quod Deus uult? Rursum si Deus non uult quod faciunt, quare permittit ut faciant  quod non uult, cum fieri non possit nisi eo permittente, nec permitti nisi eo uolente? Hinc coarctamur diligentius inuestigere quomodo rationalem naturam precipue illam que uoluntate iniusta a diuina uoluntate discordat; iusta Dei moderatio gubernat. Hinc consideramus quatuor generales modos gubernationis diuine in ipsis quibus disponuntur et ordinantur in omnibus que agunt, ut et ipsa mala que contra Dei uoluntatem sunt quod sunt  extra eius dispositionem non effluant, in quibus bonum est et placet quod ordinata sunt. Et moderatur ergo Deus et regis secundum uoluntatem suam eos qui praua et iniusta uoluntate contra suam nituntur  uoluntatem, ut conducantur et disponantur secundum ipsam qui surgunt contra ipsam ad perficiendum quod illi fieri placet uoluntate que illi displicet.



CAP. XXuIII. Quod quatuor modis Deus cercet uoluntatem et potestatem malorum angelorum.

Hoc autem moderamen, ut diximus, quatuor perficitur modis. Aut termino naturaliter collate potestatis, aut miraculo temporaliter illate impossibilitatis, aut obstaculo extrinsecus adhibite difficultatis, aut iudicio intrinsecus operantis dispositionis. Terminus naturaliter collate potestatis est quantum naturaliter posse conceditur. Miraculum temporaliter illate impossibilitatis est quando id ipsum naturale posse subita et occulta uirtute diuine presentie  sine exteriori impedimento comprimitur. Obstaculum extrinsecus adhibite difficultatis est quando nutu diuino per alias potestates extrinsecus obuiantes aliarum uoluntates ne ad effectum uenire possint impediuntur. Iudicium intrinsecus operantis dispositionis est quando ipsa uis diuina, que intus omni creature presidet; illas etiam uoluntates que contra suam uoluntatem orte sunt, ad perficiendam suam uoluntatem intorquet. His ergo quatuor modis prauas uoluntates angelorum et hominum Deus ad imperium sue uoluntatis disponit, ut in eo etiam in quo displicet id quod est quia malum est placeat quia est quod ordinatum est.



CAP. XXIX. De occulta dispositione Dei qua malas etiam uoluntates ad suam uoluntatem intorquet, et disponit secundum suam uoluntatem.


De illo autem modo diuine moderationis, quo malas etiam uoluntates presidens occulta et inuisibili operatione ad suum arbitrium temperat et inclinat, hoc sentiendum est, ut credatur Deus malis uoluntatibus non dare corruptionem sed ordinem. Omnis enim uoluntas prius est quam uelle; et uelle quidem semper ad aliquid est, quia omnis qui uult aliquid uult. uoluntas autem non semper ad aliquid est donec uelle est, quia non omnis qui uoluntatem habet, ad aliquid habet, donec ipsa uoluntate uelle incipit et aliquid uelle, sicut non omnis qui uisionem habet statim ad aliquid habet, donec ipsa uisione uidere incipit et aliquid uidere. uisionem uero habere aliquis  et in tenebris potest quando non uidet; uidere autem non potest nisi in luce quando aliquid uidet. Sic et uoluntatem potest habere aliquis, et nondum ad aliquid; uelle autem non potest nisi ad aliquid. Omnis ergo uoluntas est alicuius, sed non semper ad aliquid est, donec uelle incipiat. uelle autem omne et alicuius est quia in aliquo est; et ad aliquid est quia de aliquo est. Omnis autem uoluntas aut bona est si uel ex natura est uel secundum iustitiam: aut mala est si preter naturam est uel contra iustitiam. uoluntati ergo male uitium est ex ipsa quo mala est; ordo autem ex Deo est, quo per uelle siue ad hoc siue ad illud est. In uoluntate ergo uitium est, et ipsum malum est, et ex ipso uoluntas mala est. In uelle autem et uitium est in quantum  uelle ex uoluntate mala; et ordo est, in quantum ad hoc uel ad hoc ex disponente est. Et cum ipsum uelle ad hoc aliquid est, malum est quod ad hoc est; quia mala uoluntate est. Quod autem potius ad hoc quam ad illud est, bonum est; quia ordo est, et ex bene disponente est. Potest ergo uoluntas mala in se corrumpi, et resolui per proprium uitium, quod ei aliunde non datur; sed non potest per uelle extra se precipitari nisi qua ei uia aperitur. Et qui precipiti qua uult ad ruinam uiam aperit, quodammodo ipsam inclinat; non impellendo sed permittendo et non tenendo, nec auctor illi est ruendi, sed incedendi ordinator. Dominus, inquit Dauid, precepit illi ut maledicat , et ego, ait, uocaui seruum meum Nabuchodonosor ut disperdat terram  ; et in die illa sibilabit Dominus musce que est in extremo flumine Aegypti; et api que est in terra Assur; et uenient et requiescent omnes in torrentibus uallium et cauernis petrarum . In quibus omnibus manifeste ostenditur Deus ad iudicia sua iusta complenda, malas uoluntates hominum siue demonum quibus ipse uult modis et occasionibus siue intus siue foris et excitare ad uolendum, et dirigere ad perficiendum, et ordinare ad subsistendum; in quibus quod sint male Dei non est, sed quod sint ordinate. Hec autem dispositio interna inuisibiliter presidentis, tam occulta est ut etiam ipsas uoluntates malas in quibus sit lateat, que putant suo se solum arbitrio dirigi; quia se sentiunt preter coactionem proprio appetitu moueri.  Quia enim non impelluntur, nequaquam intelligunt quod diriguntur, et nesciunt se habere coram precedentem ut ordinentur, quia non sentiunt retrorsum impellentem ut precipitentur. De aliis modis diuine gubernationis non multa hic disputare uolumus, quia per se magis patent, nec tantam questionem adducunt.



CAP. XXX. De ordinibus angelorum quot in principio a Deo conditi sunt.

De ordinibus angelorum hoc auctoritas promulgauit, nouem in principio conditos a Deo ordines angelorum, id est angelos, archangelos, principatus, potestates, uirtutes, dominationes, thronos, cherubim, et seraphim, ut addito homine denarius  consummaretur perfectionis celestis. Non enim ut quidam putant conditio hominis ita ad restaurationem angelorum prouisa est, quasi homo non fuisset factus, nisi angelus cecidisset; sed idcirco ad restaurandum et supplendum lapsorum angelorum numerum factus homo dicitur; quia cum homo postmodum creatus illuc unde illi ceciderunt ductus est, illius societatis numerus qui in cadentibus diminutus fuerat, per hominem reparatur. Nouem enim ordines angelorum ab initio conditi sunt, et ex illis qui ceciderunt  quasi unum ex se peruerse societatis ordinem effecerunt. Habet autem traditio ex singulis ordinibus aliquos cecidisse. Unde et Apostolus Paulus cum de malignorum spirituum tyrannide mentionem  faceret, principatus et potestates tenebrarum  nominauit. Ut uidelicet ostenderet quod idem nunc quisque in malo ministerium ex peruersitate exercet, quod ad bonum perficiendum ex conditione accepit. Nusquam tamen in Scriptura nequam spiritus seraphim appellatos inuenio; quia licet cetera dona post ruinam adhuc in malo possideant, caritatem tamen in dilectione Dei nequaquam potuerunt habere.



CAP. XXXI. Utrum plures remanserunt, quam ceciderunt.

De numero autem lapsorum certa auctoritas nulla reperitur. Omnino tamen probabile uidetur plures remansisse quam cecidisse. Propbeta enim cum demonstraret currus igneos, consolans ait: Plures  sunt qui nobiscum sunt quam qui cum illis . Hinc coniicimus plures esse electos angelos quam reprobos. Sunt qui dicunt tot electos ex hominibus ad numerum angelorum ascensuro; quot ibi constat remansisse electos angelos, propter Scripturam que ait: Statuit terminos populorum, iuxta numerum angelorum Dei  . Quod si uerum est cum multo plures sint in hominibus reprobi quam electi, plures inuenientur homines reprobi quam electi angeli. Si autem homines reprobi plures sint quam angeli electi , plures erunt homines reprobi quam reprobi angeli. Quomodo ergo uerum est quod dicitur unusquisque hominum duos angelos habere deputatos sibi, unum malum ad impugnationem et unum bonum  ad defensionem, cum numerus hominum transcendat numerum angelorum? Si enim in hominibus mali plures sunt quam boni et in angelis boni plures quam mali, cum positum sit tot electos futuros homines quot sunt angeli boni; constat sine ulla dubitatione plures esse homines bonos quam sint angeli mali, multoque plures homines malos quam angelos malos, quia plures sunt homines mali quam boni, cum plures sint homines boni quam mali angeli. Nisi forte dicatur idcirco quia simul non subsistit genus hominum; sed per temporum successionem alii post alios sequuntur, posse eos qui in hominibus simul subsistunt angelis comparari numero, licet uniuersitate precedant. Quod tamen quia certum esse non  potest, melius inter occulta deputatur, ubi ignorantia non culpatur, presumptio arguitur.



CAP. XXXII. De discreta cognominatione angelorum.

De cognominatione spirituum hoc hic precipue commemorandum putamus, quia nomina illis non propter se sed propter nos data sunt. Qui enim sibi noti sunt contemplatione, nobis innotescunt cognominatione. Illa ergo dona gratiarum in singulis denotantur ex nomine; non que singulariter sed que excellenter data sunt in participatione. In illa enim celesti patria ubi plenitudo boni est, licet quedam data sint excellenter, nichil possidetur singulariter. Omnia enim in omnibus sunt non quidem equaliter  , sed communiter, quia omnes omnia habent. Item sciendum quod omnia dona gratiarum superiores ordines sublimius et perfectius perceperunt, et tamen ex precipuis tantummodo nomina sortiendo cetera sequentibus post se ordinibus ad cognominationem relinquunt. Ut uerbi gratia Seraphim  tam dilectionem quam cognitionem diuinitatis, et cetera uirtutum dona ceteris omnibus sublimius percipit, tamen ab excellentiori dono, id est caritate uocabulum trahens, cetera sequentibus post se ordinibus ad denominationem reliquit. Proximus post hunc ordo a proximo dono, id est cognitione ueritatis cherubim appellatus est, quod plenitudo scientie similiter interpretatur,  sicut seraphim propter ignem dilectionis ardens uel succendens dicitur. Ad hunc modum etiam de sequentibus intelligendum est ordinibus.



CAP. XXXIII. Utrum omnes spiritus celestes mittantur.

Queritur et hoc, utrum omnes illi spiritus celestes ad exteriora nuntianda mittantur. Quidam putat alios esse in illa multitudine qui foras pro officio ad exteriora nuntianda exeunt, alios qui intus assistunt, sicut scriptum est: Millia millium ministrabant ei, et decies millies centena millia assistebant ei . Apostolus autem excellentiam Filii commendans pro angelis omnes administratorios spiritus esse in ministerium missos, propter eos  qui hereditatem capiunt salutis  confirmat. Hinc questio nascitur quomodo omnes mittuntur si quidam semper assistunt, et si omnes nuntii sunt, quomodo quidam semper assistere dicuntur. Si omnes nuntii sunt, omnes angeli sunt; et si omnes angeli sunt, quomodo unus tantum inter nouem ordines ordo hoc nomine censetur? Quidam putant in illa celesti curia, omnes quidem mitti, sed alios ex officio qui proprie angeli siue archangeli nominantur; alios ex tempore et causa extra communem dispensationem oborta. Qui et ipsi quoque cum angelorum ministerium ex tempore suscipiunt, nomen in ministerio assumunt. Sicut scriptum est: Qui facit angelos suos spiritus . Quia uidelicet qui semper natura spiritus sunt, pro tempore et  officio aliquando angeli, id est nuntii fiunt. Alii dicunt tres ordines supremos, id est seraphim et cherubim, et thronos ad sola diuina et interiora conuersionem habere, semperque Creatori assistere. Inferiores autem tres ad exteriora agenda et nuntianda mitti. Tres autem medios non solum dignitate uel loco, sed officio etiam inter utrosque consistere; qui preceptum Domini a superioribus accipiunt et deferunt ad inferiores. Ac per hoc cum supremi mediis, medii imis atque hi nobis preceptum diuinum nuntient - omnes merito angeli nominantur.



CAP. XXXIu. De ministeriis angelicis.


Ministerium angelorum et officia quidam ita interpretantur, ut totum mundum, id est, non solum uitam humanam sed omnia que ad humanam uitam  pertinent secundum Dei dispensationem ab angelis ministrari putent, sub Deo et secundum Deum. Malos autem ex officio potestatem non habere, sed aliquando ex permissione potestatem accipere.



PARS SEXTA. DE CREATIONE HOMINIS ET STATU EIUS ANTE PECCATU



CAP. I. Quare Deus hominem ex anima et corpore fecit.


Que in prima parte huius operis de conditione hominis prosequenda dixtinximus, ordine nunc suscipimus explananda. Quatuor enim erant a principio proposita. Primum quare creatus sit homo, secundum qualis creatus, et qualiter institutus; tertium qualiter lapsus sit; quartum qualiter sit reparatus. Horum quidem quod primum positum est, id est, causa creationis humane superius iam secundum possibilitatem nostram tractauimus. Et idcirco nunc superest ut ad secundam partem in qua propositum est qualis creatus sit homo, et qualiter dispositus: discutiendam transeamus. Deus omnipotens cuius beatitudo nec augeri potest omnino, quoniam perfecta  est, nec minui, quoniam eterna est, sola caritate, nulla sui necessitate, rationalem Spiritum creauit, ut eum illius boni quod ipse erat, et quo ipse beatus erat, participem faceret. uerum quia hoc ad felicitatis illius augmentum pertinuit ut gratiam conditoris sui per quem glorificandus erat agnosceret, uoluit ipse conditor prius ei in sua conditione ostendere quod postmodum in ipso facturus erat ex dignatione. Creaturam ergo rationalem quam fecerat, iussit partim in sua puritate persistere; partim eam corporeis indumentis et terrenis mansionibus copulans, luteam materiam fecit ad uite sensum uegetare. Hoc siquidem pro exemplo future societatis que inter ipsum et Spiritum rationalem in glorificationem eiusdem perficienda fuerat proposito  ut uidelicet ostenderetur quia quod tunc erat in conditione corpus spiritui: hoc secundum aliquid postmodum futurus erat ex dignatione assumptus spiritus sibi. Comprobauit ergo Deus potentiam suam et gratiam ostendit. Primo fingendo hominem, quam postea exhibiturus erat hominem glorificando. Ut sciret homo quod si potuit Deus tam disparem naturam corporis et anime ad unam federationem atque amicitiam coniungere, nequaquam ei impossibile futurum, rationalis creature humilitatem  ad sue glorie participationem sublimare. Rursus si tantum gaudium est et tanta iucunditas uita ista mortalis que constat ex presentia spiritus in corpore corruptibili, quanta iucunditas foret et quantum gaudium, uita illa immortalis ex presentia Diuinitatis in spiritu rationali? Quia  ergo in parte pro exemplo uniuersitatis humiliatus est rationalis Spiritus usque ad consortium terreni corporis, ne forte hoc ipsum ad depressionem eius pertinere uideretur, adiunxit prouidentia Dei ut postmodum cum eodem corpore glorificato ad consortium illorum qui in sua puritate perstiterant sublimaretur, ut quod minus ex dispensatione creatoris sui acceperat conditus, per gratiam eiusdem postmodum acciperet glorificandus. Sic ergo conditor Deus rationales spiritus quos fecerat, uaria forte pro arbitrio omnipotentis uoluntatis sue disposuit; illis quos in sua puritate reliquerat, sursum in celo mansionem constituens; illos uero quos corporibus terrenis sociauerat deorsum in terrena habitatione disponens. Utrisque regulam proponens obedientie,  quatenus et illi ab eo ubi erant non caderent, et isti ab eo ubi erant ad id ubi non erant ascenderent, ut cum isti peruenissent et illi non cecidissent, supra id quod facti erant ad id ad quod facti erant pertingerent, ut cum eo essent a quo facti erant. Fecit itaque Deus hominem ex duplici substantia: corpus secundum materiam de terra sumens; animam uero sine materia de nichilo fingens.



CAP. II. Qualiter homo ad imaginem et similitudinem Dei factus est.

Factus est homo ad imaginem et similitudinem Dei, quia in anima  fuit imago et similitudo Dei. Imago secundum rationem, similitudo secundum  dilectionem; imago secundum cognitionem ueritatis, similitudo secundum amorem uirtutis. uel imago secundum scientiam, similitudo secundum substantiam. Imago, quia omnia in ipsa secundum sapientiam; similitudo, quia una et simplex ipsa secundum essentiam. Imago quia rationalis, similitudo quia spiritualis. Imago pertinet ad figuram, similitudo ad naturam. Hec autem in anima sola facta sunt, quia corporea natura similitudinem capere non potuit Diuinitatis, que ab eius excellentia et similitudine in hoc ipso longe fuit quod corporea fuit.



CAP. III. De creatione et origine anime.

Queruntur autem quam plurima de origine anime, quando creata fuit, et unde creata fuit, et qualis creata fuit, nos uero in presenti abbreuiatione tam multiplices opiniones prosequi superuacuum et  infructuosum existimamus; et hoc solum nobis sufficere putamus si ea tantum que sentienda et asserenda sunt proponimus. In his ergo fides catholica hoc potius elegit et ueritati magis consentaneum iudicauit, ut credamus animam primi hominis quando facta est non de preiacenti aliqua materia factam; sed de nichilo creatam, neque factam a principio quando angeli facti sunt, sed postea  ab ipso creatore simul et factam et corpori sociatam. Utrum uero in corpore an extra corpus creata sit, quanto difficilius est scire, tanto minus est periculosum ignorare. Neque uero in hoc ingenium hominis approbandum existimetur, si in iis que difficilia sunt pertinaciter insistit; sed potius si ea que  scienda sunt prudenter discernit. Aequalis enim est stultitie presumere in iis que non possunt sciri, et deficere in iis que non debent ignorari. Propterea quantum sane fidei satis est, queramus agnoscere, et ea que curiositas sola scrutari suadet, desistamus inuestigare. Creauit Deus animam primi hominis de nichilo, et inspirauit eam corpori de terra per materiam sumpto et formato, dans ei sensum et discretionem boni et mali; ut corpus ipsum sibi sociatum per sensum uiuificaret, per rationem regeret, et in ipso homine sensus esset subiectus rationi; ratio creatori, ut secundum rationem corpus moueretur per sensum; ratio autem libero arbitrio moueretur secundum Deum.



CAP. Iu. De libero arbitrio.


Porro tres sunt motus in homine, motus mentis, motus corporis, motus sensualitatis. Motus mentis in uoluntate est, motus corporis in opere, motus sensualitatis medius in delectatione. In motu mentis solo, liberum arbitrium est; in motu corporis et sensualitatis, illa sunt que sequuntur liberum arbitrium. Sic enim prima fuit dispositio nature; nam motus mentis uoluntarius est appetitus, in uoluntario liberum, in appetitu arbitrium. Mens igitur per se mouetur, et est primus uoluntatis motus. Motum uoluntatis sequitur motus corporis. Mens itaque sicut dixi per se moueri habet; sed secundum se moueri non debet, imo secundum uoluntatem creatoris sui  que forma illi est, et exemplar, et proposita regula quam sequatur. Et propter hoc si secundum Deum mouetur, hoc est iustitia; si preter Deum mouetur, uel contra Deum, hoc est iniustitia. Ergo motus mentis iustitia semper est uel iniustitia; motus autem corporis semper est obedientia. Quod enim mens mouetur, libertate mouetur, quia uoluntarie mouetur, et per se mouetur; et eius est quod mouetur, uel ad meritum si bene, uel ad culpam si male. Quod autem corpus mouetur necessitate mouetur, qui ab alio mouetur hoc est a mente. Nec suum est quod mouetur; sed illius a quo mouetur, siue ad meritum si bene, siue ad culpam si male. Ita motus mentis dominatur motui corporis lege nature subiecto; et quando abutitur illo, uitium est imperantis,  debitum obedientis. Nec culpatur qui ducitur quia necessitate ducitur; sed culpatur qui ducit, quia in subiectum abutitur libertate. Porro uoluntas si iustitiam tenuisset, haberet non solum motum corporis obedientem, sed motum sensualitatis consentientem. Nunc uero quoniam rectitudinem suam ipsa non tenuit, habet quidem adhuc ex indulgentia Creatoris motum corporis obedientem; ex uindicta autem motum sensualitatis contradicentem. Cuius uiolentiam aliquando infirmata sequitur; aliquando autem corroborata cercet et moderatur. Si autem motus sensualitatis dominatur motui mentis, dominatur et motui corporis, qui subiectus est illi, et tunc peccatum regnare incipit in nostro mortali corpore. Si autem non dominatur, utitur mens seruitio corporis  sui; et exhibet membra sua arma iustitie, et sunt simul motus mentis et motus corporis, seorsum motus sensualitatis, et perficitur iustitia, et iniquitas cohibetur.



CAP. u. De duplici sensu anime.

Anima autem rationalis idcirco duplici sensu instructa est, ut uisibilia fortis caperet per carnem et inuisibilia intus per rationem quatenus et uisibilia et inuisibilia ad laudem Creatoris illam excitarent. Neque enim in omnibus operibus suis Deus a rationali creatura laudaretur, si non opera Dei omnia a rationali creatura cognoscerentur. Ut ergo perfecta esset laus Dei, monstrata sunt rationali creature opera Dei, ut eum intus et foris miraretur, et per admirationem proficeret ad dilectionem. Facta est creatura  una cuius sensus intus totus erat, et creatura altera facta est cuius sensus totus foris erat. Sensus angelorum intus erat, et sensus brutorum animalium foris erat. Angeli quorum sensus intus erat, contemplabantur que intus erant, et per ea que foris erant. Bruta animalia quorum sensus foris erat contingebant uisibilia que foris erant, sed non per ea similiter inuisibilia que intus erant, quoniam qui inuisibilia uident, in ipsis uisibilia uident; quoniam uisibilia inuisibilibus cognoscuntur, sed non eque qui uisibilia uident inuisibilia in eis uident, quia sensus quo inuisibilia percipiuntur in summis infima comprehendit, sed sensus quo uisibilia continguntur in infimis summa non capit. Sic itaque una creatura  erat cuius sensus totus intus erat, et alia creatura erat cuius sensus totus foris erat. Et positus est in medio homo ut intus et foris sensum haberet. Intus ad inuisibilia, foris ad uisibilia. Intus per sensum rationis, foris per sensum carnis, ut ingrederetur et contemplaretur; et egrederetur et contemplaretur, intus sapientiam, foris opera sapientie, ut utrumque contemplaretur, et utrinque reficeretur; uideret et gauderet, amaret et laudaret. Sapientia, pascua intus erat; opus sapientie, pascua foris erat. Et admissus est sensus hominis ut ad utrumque iret, et in utroque refectionem inueniret. Iret per cognitionem, reficeretur per dilectionem. Sapientia liber erat scriptus intus, opus sapientie liber erat scriptus foris. uoluit autem postea adhuc, aliter scribi foris  sapientia ut manifestius uideretur et perfectius cognosceretur, ut oculus hominis illuminaretur ad scripturam secundam, quoniam caligauerat ad primam. Fecit ergo secundum opus post primum et illud euidentius erat, quoniam non solum demonstrauit sed illuminauit. Assumpsit carnem non amittens diuinitatem, et positus est liber scriptus intus et foris; in humanitate foris, intus in diuinitate, ut foris legeretur per imitationem, intus per contemplationem; foris ad sanitatem, intus ad felicitatem; foris ad meritum, intus ad gaudium. Intus: In principio erat uerbum ; foris, uerbum caro factum est, et habitauit in nobis . Liber ergo unus erat semel intus scriptus, et bis foris. Foris primo per uisibilium conditionem, secundo foris per carnis assumptionem.  Primo ad iucunditatem, secundo ad sanitatem; primo ad naturam, secundo contra culpam; primo ut natura foueretur, secundo ut uitium sanaretur, et natura beatificaretur.



CAP. uI. De duobus bonis ipsius hominis.

Quia uero homo ex duplici natura compactus fuerat, ut totus beatificaretur, duo eius illi bona; conditor a principio preparabat unum uisibile, alterum inuisibile. Unum corporale, alterum spirituale. Unum transitorium, alterum eternum. Utrumque plenum et utrumque in suo genere perfectum. Unum carni, alterum spiritui, ut in uno sensus carnis ad iucunditatem foueretur, in altero sensus mentis ad felicitatem repleretur. Carni uisibilia, spiritui inuisibilia; carni ad solatium, spiritui ad gaudium. Ex  his bonis unum dedit, alterum promisit. Unum ut gratis possideretur, alterum ut per meritum quereretur. Quod uisibile bonum erat, gratis dedit, quod inuisibile erat merito querendum proposuit, ut ex dono gratuito probaretur et excellentia promissionis, et fides promittentis. Si enim tale et tantum est quod gratis dedit, quale et quantum esse putandum est illud pro quo seruitium querit? Rursum si bonitas tanta illi inerat ut nichil meritis tam multa daret, quomodo malitia ei inesse poterit ut seruientes non remuneraret? Ad hoc spectabat quod uisibilia omnia gratis data sunt homini; et continuo creatus, dominus rerum constitutus est. Post ea uero obedientia iniuncta est illi, et preceptum datum, ut primum  mereretur, deinde remuneraretur. Non remuneraretur in his que iam data fuerant in dono, sed in iis que proposita fuerant in dono, sed in iis que proposita fuerant in premio. Neque uero idcirco seruitium ab homine quesitum est, quod omnipotens conditor hominis a se facti seruitio indigeret, sed ut ipse homo uera bona merito acquisita gloriosius possideret. Et quia plus erat summe bonitati et meritum dare et premium, quam sine merito solum premium; pro temporalibus autem et transitoriis homo seruire non debuit ne dignitas humane conditionis ad utilitatem deduceretur, si pro his que subiecta illi fuerant, seruire cogeretur. Propter hoc inuisibilia quasi uera bene seruienti post meritum promittuntur; ista autem quasi modica et transitoria gratis inter merendum adiiciuntur. Ista interim  ad solatium, illa postea ad gaudium; ista ad sustentationem, illa ad glorificationem. Sine illis non potest homo beatificari in patria, sine istis non potest sustentari in uia. Propter quod talis factus est homo ut interim nunc ad tempus istis indigeret, quatenus per ista indigentiam suam in illis agnosceret, et ut intelligeret ipsa quia quod erat bonum sibi sufficiens, non erat nisi illud quoque habere mereretur bonum a quo erat. Hoc autem bonum illi fuit, quod ipse sibi sufficiens non fuit. Magna quippe dignitas humane conditionis, quod talis facta est, ut nullum ei bonum preter summum sufficeret. Et rursum magna libertas, quod interim arbitrio suo dimissa est ut ad ipsum bonum summum cogi non possit, quatenus sola uoluntate ad illud iret, quod sola dilectione possidere  deberet. Ut ergo interioris uite bonum querere addisceret; exterior uita eius talis est facta ut ad tempus per se stare non sufficiens alio preter se et extra se bono sustentante indigeret.



CAP. uII. De duobus preceptis nature et discipline.

Bonum homini a Deo uel datum uel promissum nichil profuisset, nisi et ad illud quod datum fuerat apponeretur custodia ne amitteretur, et ad illud quod promissum fuerat aperiretur uia ut quereretur et inueniretur. Propterea ad bonum datum posita est custodia, preceptum nature; et ad bonum promissum aperta est uia, preceptum discipline. Duo ista precepta data sunt homini: preceptum nature et preceptum discipline. Preceptum nature fuit quod intus aspiratum est per naturam; preceptum uero  discipline quod foris appositum est ad disciplinam: intus per sensum, foris per uerbum. In his duobus mandatis totum continetur quidquid bonum uel faciendum uel cauendum, precipitur. In precepto nature tria sunt: preceptio, prohibitio, concessio. Preceptum autem nature nos nichil aliud intelligimus, quam ipsam discretionem naturalem que intrinsecus inspirata est ut per eam homo erudiretur de his que sibi uel appetenda uel fugienda fuerunt. Quasi enim quoddam preceptum dare erat, discretionem et intelligentiam agendi, cordi hominis aspirare. Quid ergo cognitio faciendorum fuit, nisi quedam ad cor hominis facta preceptio? et quid rursus cognitio uitandorum fuit nisi quedam prohibitio? quid uero cognitio eorum  que media fuerunt existimanda est, nisi quedam concessio? ut illic homo suo libero arbitrio relinqueretur ubi quamcunque partem elegisset non lederetur Deo igitur precipere, erat docere hominem que sibi necessaria forent. Prohibere autem demonstrare noxia. Concedere uero insinuare ad utrumlibet se habentia.



CAP. uIII. De tribus generibus rerum.

In rebus enim uisibilibus que per inferiorem uitam condite sunt, tria rerum genera creata inueniuntur. Quedam scilicet ad usum ipsius uite necessaria in tantum ut ledatur si non eis utatur. Quedam uero noxia quibus si utitur leditur. Alia autem media sunt, quibus uti et non uti sine lesione potest. Nam quia uita ista inferior superioris uite  imago est, congruum erat ut in illis que ad hanc uitam facta sunt, eorum que ad superiorem uitam spectant documentum homini proponeretur. Sunt autem que per ista foris demonstrare debuerunt, quedam intus noxia uite spirituali, quibus ipsa similiter uti sine lesione non potest, ut sunt uitia omnia que anime corruptionem adducunt. Sunt item intus quedam salubria et necessaria, quibus sine lesione carere non potest, qualis est cognitio Dei et cognitio sui, et uirtutes omnes que ad sanitatem anime operantur, et nutrimentum prestant. Sunt item alia que adesse et abesse sine lesione possunt, et hec ad utrumlibet se habent, quia salutem non impediunt quasi noxia, nec uelut necessaria operantur, qualis est cognitio rerum extrinsecarum  et alia quedam huiusmodi. Ad necessaria ergo et salubria pertinet preceptio; ad noxia prohibitio; ad media concessio.



CAP. IX. De gemina custodia uite inferioris.

Data est homini ratio et prouidentia per quam hanc uitam suam inferiorem custodiret; eadem prouidentia naturali fugiendo noxia, salubria expetendo, mediis ad utrumlibet utens. Hac ergo custodia munitus negligentiam uitare potuit, uiolentiam repellere non potuit. In prouidentia enim hominis erat omnem negligentiam cauere, sed non eque in potestate hominis erat omnem uiolentiam repellere. Propterea rationi humane adiuncta est prouidentia diuina, quatenus ratio humana in parte una uigilaret contra negligentiam, prouidentia diuina in parte  altera staret contra uiolentiam. Hac itaque gemina custodia munita ciuitas uite humane, nullis aduersis lederetur, quia si ratio humana non tepuisset aduersus negligentiam, prouidentia diuina nunquam in homine uiolentie locum dedisset. Quia uero ratio primum per negligentiam locum suum deseruit, diuina postmodum prouidentia iuste se a custodia subtraxit, ut iam in uita hominis nonnunquam uiolentia preualeat, et ratio ipsa iam nunc etiam inuita cogatur sustinere, quod prius sponte cauere neglexit.



CAP. X. De tribus statibus hominis.

Sed fortassis alicui querendum uideatur qualiter homo ante peccatum uiolentiam aliquam pati potuisset, qui si non pecasset  omnino  pati non potuisset? Si ergo omnino pati non potuit, uiolentia ei nocere non potuit: Neque opus habuit custodia ne uiolentiam pateretur qui quodcunque illatum sibi fuisset nichil omnino pateretur. Nam si uiolentiam pati potuit, quomodo etiam mori non potuit? Si autem mori potuit, quomodo immortalis fuit? Propter huiusmodi rationes soluendas que ab iis qui diligentius secreta scrutari solent obiiciuntur tres status uite humane prima consideratione distinguimus, et in his qualis homo fuerit siue in corpore siue in anima  necessario determinandum putamus. Primus status hominis fuit ante peccatum in eo in quo fuit conditus.  Secundus status est post peccatum  in quem per peccatum et penam peccati post peccatum sequentem, est lapsus. Tertius status erit hominis post resurrectionem a mortuis, quando plene et perfecte tam a peccato quam a pena peccati liberabitur; et non solum in id in quo fuit conditus, sed supra id etiam usque ad illud ad quod conditus fuit restituetur. In primo statu diuisit Deus et homo; in secundo statu diuisit diabolus et homo; in tertio statu, Deus totum accipit. In primo statu, laus Dei erat, et aliquid preter laudem, nichil tamen contra laudem Dei; in secundo statu nichil ad laudem, sed totum contra laudem Dei; in tertio statu totum ad laudem: nichil preter laudem, nec contra laudem Dei.  Ad laudem Dei caritas, preter laudem Dei necessitas, contra laudem Dei iniquitas. In primo statu caritas et necessitas; in secundo statu necessitas et iniquitas; in tertio sola caritas.



CAP. XI. De primo statu hominis ante peccatum.

Queruntur autem plurima de primo statu hominis ante peccatum, qualis fuit homo priusquam peccaret, et qualis futurus fuisset si non peccasset et in corpore et in anima, mortalis an immortalis; passibilis an impassibilis. De termino inferioris uite, et de transitu ad superiorem; de qualitate et modo uiuendi, et de propagatione filiorum, de uita et de meritis nascentium ab ipso, et sequentium post ipsum, et multa alia que, licet aliquando cum curiositate queruntur, utiliter tamen sciuntur, si cum discretione  discutiantur. Nos uero in tam multis precipue que a nostra intelligentia et capacitate remota sunt, responsionem nostram moderari oportet, et ab iis que dubia non sunt, ea que probabiliter dicuntur tantum distinguere. Ita periculum diligentis inquisitionis nullum erit, si presumptio temerarie assertionis non fuerit.



CAP. XII. De scientia hominis ante peccatum.

Si ergo queritur de primo homine qualis ante peccatum fuerit, secundum animam quidem rationalis fuit, habens discretionem boni et mali; scientiam quoque rerum, quantum ad principium conditionis pertinuit perfectam. Nam sicut  primum hominem perfectum credimus factum,  ita quoque  cognitionem ueritatis et scientiam  perfectam mox conditum accepisse putamus, et ad illam non studio aut disciplina aliqua per interualla temporis profecisse; sed simul et semel ab ipso sui conditionis exordio una ac simplici diuine aspirationis illuminatione illam percepisse. Triplici autem cognitione primum hominem eruditum constat, cognitione scilicet creatoris sui ut cognosceret a quo factus erat, et cognitione sui ut cognosceret quid factus erat, et quid sibi faciendum erat. Deinde cognitione quoque illius quod secum factum erat, et quid sibi de illo et in illo faciendum erat.



CAP. XIII. De cognitione rerum uisibilium.


Rerum enim omnium uisibilium que cum homine et propter hominem facte erant, perfectam cognitionem hominem accepisse nulli dubium esse debet, quantum uidelicet siue ad anime eruditionem, siue ad corporalis usus necessitudinem pertinere uidebatur.

Nam idcirco ipse creator non a se aut ab angelo aliquo singulis quibusque animalibus, sed ab homine nomina formari uoluit, ut manifeste ostenderet quod singulorum naturam et usum et officia ex insita sibi ratione homo agnouit. Que enim propter illum creata erant, ab illo regenda et disponenda erant, et idcirco horum omnium Deus illi et scientiam tribuit et prouidentiam reliquit. Ait namque Apostolus:  Nunquid cura est Deo de bobus?  Curam etenim bonum et prouidentiam ceterorum animalium Deus homini reliquit, ut dominationi illius subiicerentur, et ratione illius regerentur, ut a quibus debuerat obsequium accipere, sciret etiam illis necessaria prouidere. Hanc autem scientiam  quia homo peccando non perdidit; idcirco Deus postmodum illum per scripturas suas de eiusmodi erudire non curauit. De scientia uero anime sola idcirco homo cum reparabatur erudiendus fuit, quoniam solam illam prius peccando amisit.



CAP. XIu. De cognitione creatoris.

 Cognitionem uero creatoris sui primum hominem habuisse dubium non est. Quoniam si pro uita temporali conseruanda in rebus transitoriis tam magnam scientia accepit, multo magis pro uita eterna adipiscenda excellentiorem et abundantiorem in celestibus cognitionem habere debuit. Cognouit ergo homo creatorem suum, non ea cognitione que foris ex auditu solo percipitur, sed ea que potius intus per inspirationem ministratur. Non ea quidem qua Deus modo a credentibus absens fide queritur; sed ea qua tunc per presentiam contemplationis scienti manifestius cernebatur. Sciendum tamen est quod illam primam cognitionem hominis quam de creatore suo habuit, sicut maiorem et certiorem illa cognitione que nunc in sola fide constat, ueraciter  dicimus: ita etiam illa que postmodum in excellentia contemplationis diuine manifeste reuelabitur, minorem necesse est confiteamur. Cognouit ergo creatorem suum homo, non tamen ita excellenter sicut postea cognoscere debuisset si perstitisset. Sicut enim inobedientia hominis per subsequentem ignorantiam prime cognitioni multum abstulit, sic eidem cognitioni si inobedentia homo perstitisset per subsequentem reuelationem plurimum addendum fuit. Modum uero cognitionis diuine quam ille primus homo, habuisse creditur explicare difficile est, excepto eo quod diximus quod per internam inspirationem uisibiliter edoctus, nullatenus de ipso creatore suo dubitare potuit.



CAP. Xu. De cognitione sui.---Homo utrum a principio prescierit lapsum et ruinam suam, et cetera omnia mala que in ipsum et per ipsum in posteros transierint, et utrum etiam prescierit bona que habiturus fuisset, si in obedientia perstitisset.


Porro cognitionem sui eumdem hominem a prima cognitione sua talem accepisse credimus, ut et debitum obedientie sue erga superiorem agnosceret, et debitum prouidentie sue erga inferiorem non ignoraret. Hoc siquidem erat semetipsum agnoscere, conditionem et ordinem et debitum suum siue supra se, siue in se, siue sub se non ignorare; intelligere qualis factus esset et qualiter incedere deberet, quid agere, quid cauere similiter. Hoc totum erat semetipsum agnoscere. Si horum cognitionem et discretionem homo non habuisset semetipsum non  cognouisset: neque preuaricationis horum postmodum exstitisset reus, si prius ad eorum cognitionem non fuisset illuminatus. Si autem queritur utrum homo tunc a principio cognitionem eorum que circa ipsum uentura fuerunt habuerit, id est lapsum et ruinam suam prescierit, et cetera omnia mala que primum in ipsum; postea per ipsum in omnes qui fuerunt ex ipso transierunt, et similiter utrum prescierit bona que habiturus fuisset si in obedientia perstitisset. Illud omnino probabile, et consequens esse uidetur, quod ad institutionem et formam recte uiuendi spectabat magis ut ei facienda indicerentur potius quam ut futura predicerentur. Illud namque et arbitrii libertatem et obedientie puritatem minuere omnino uideretur, si ipse homo ante meritum  futurorum prescius diceretur; quia nec bona sperare cum prescientia malorum potuisset, neque cum prescientia bonorum mala uentura timuisset. Propter hoc igitur magis conueniens iudicatur primum hominem eorum quidem que facienda fuerant, scientiam et preceptum accepisse; sed eorum que futura erant prescientiam non habuisse, ut liberum ad utramque partem arbitrium staret. Et hec quidem de scientia hominis quantum ad primum statum pertinet, dixisse sufficiat.



CAP. XuI. De qualitate liberi arbitrii per tres status.

De arbitrii uero libertate quantum ad eumdem statum spectat, in presenti adiicimus. Liberum arbitrium hominem habuisse ante peccatum nullatenus ambigendum est, ea sane libertate qua potuit siue ad  bonum siue ad malum uoluntatis sue appetitum inclinare. Ad bonum quidem adiuuante gratia; ad malum uero solum Deo permittente non cogente. Prima ergo libertas arbitrii fuit posse peccare et posse non peccare, sicut ultima erit libertas posse non peccare et non posse peccare. Prima libertas ad bonum quidem adiutorium habuit, sed ad malum infirmitatem habuit; sic tamen ut nec ad bonum cogeretur, nec contra malum teneretur. Ultima libertas in bono gratiam habebit, in malo infirmitatem non habebit, nec solum gratiam in bono adiuuantem, sed etiam contra malum confirmantem; adiuuantem, ut sit posse non peccare: confirmantem, ut sit non posse peccare. Media libertas post  peccatum quidem ante reparationem gratiam non habet in bono, sed infirmitatem in malo, et idcirco in ea est posse peccare, non posse non peccare. Posse peccare, quia libertatem habet sine gratia confirmante; non posse non peccare, quia infirmitatem habet sine gratia adiuuante. Media libertas post reparationem, ante confirmationem habet gratiam in bono, infirmitatem in malo: gratiam in bono adiuuantem propter libertatem; et gratiam contra malum adiuuantem propter infirmitatem, ut sit in ea posse peccare propter libertatem et infirmitatem, et posse non peccare propter libertatem et gratiam adiuuantem, nondum tamen non posse peccare propter infirmitatem adhuc perfecte non ablatam; et propter gratiam confirmantem adhuc perfecte  non consummatam. Cum autem infirmitas tota e medio sublata fuerit, et gratia confirmans fuerit consummata, erit non posse peccare. Non quia uel tunc aut arbitrii libertas aut nature humilitas destruatur, sed quod gratia confirmans  amplius non auferatur.



CAP. XuII. De uirtute hominis ante peccatum.

Si autem queritur an uirtutes alique in ipso primo homine ante peccatum fuerint, et si in ipso uirtutes fuerint. Utrum in eis aliquid meruerit, cum certe uideantur uirtutes sine merito esse non posse. Nos quidem uirtutes dupliciter haberi respondemus, secundum naturam et secundum gratiam. uirtus namque nichil aliud est quam affectus mentis secundum  rationem ordinatus, qui secundum uarias eiusdem mentis applicationes plurimi esse dicuntur, unam tamen radicem et originem habentes, uoluntatem. Una enim uoluntas secundum quod se ad uaria uel appetendo uel fugiendo inclinat uarios format affectus, et diuersa secundum eosdem affectus nomina sortitur, cum tamen omnia hec in una sint uoluntate, et una uoluntas. uoluntas autem aliquando per naturam fugit, aliquando excitatur per gratiam, et est ipsa quidem natura per gratiam, sed alia est gratia creatrix, alia saluatrix. Per creatricem gratiam facta sunt que non erant, per gratiam saluatricem reparantur que perierant. Gratia creatrix primum nature condite quedam bona inseruit, gratia saluatrix et bona que natura primum corrupta perdidit restaurat, et que imperfecta  nondum accepit aspirat. Per prima bona liberum arbitrium reparatur, per secunda bona liberum arbitrium operatur. In primis bonis, Deus in homine operatur; in secundis bonis, Deus homini cooperatur. Prima bona donum Dei sunt non meritum hominis; secunda bona et Dei sunt per donum, et hominis per meritum. Prima dona gratia sunt; secunda dona gratia pro gratia. Quando ergo uoluntas hominis secundum naturam solum mouetur, extra naturam non meretur; quando uero secundum Deum mouetur, supra naturam meretur: quoniam illum meretur per quem et propter quem mouetur. Omnis enim qui uult, aliquid uult; et propter aliquid uult quod uult. Quicunque ergo uult aliquid  et propter ea solummodo uult quod uult quia natura hoc uult, uelle habet ex natura; qui autem aliquid uult, et propterea uult quod uult, quia Deus hoc uult, id uelle habet ex gratia, et hoc meritum hominis est quod propter Deum uult quod uult, et propter Deum facit quod facit.

Hoc namque Deus reddere habet quod propter ipsum fit, siue uoluntate sola in uolendo, siue uoluntate et opere in faciendo. Bona igitur nature et affectus ordinati secundum naturam uirtutes sunt naturales, que et si laudabiles sunt quia bone sunt et a natura sunt, non sunt tamen digne merito illo quod est supra naturam, quia nichil in se habent preter naturam. Nihil tamen mereri etiam huiusmodi uirtutes non mihi conuenienter dici posse  uidetur, quamuis extra bona hec que propter naturam condita sunt nichil mereantur, que ex sola sunt natura. uirtutes autem quas gratia reparatrix nature superaddita format quia in merito aliquid supra naturam accipiunt, in premio et supra naturam remunerari digne sunt, ut quibus amor Dei causa est in opere, presentia Dei premium sit in retributione. Sed in his uirtutibus que per gratiam reparatricem sunt primum Spiritus sanctus bonam uoluntatem operatur; deinde bone uoluntati mouenti se et operanti cooperatur. Primum bonam uoluntatem aspirat ut sit, deinde bone uoluntati inspirat ut moueatur, et operetur ut uacua non sit. Primum operatur eam, deinde operatur per eam. Bona enim uoluntas instrumentum est, Spiritus sanctus est  artifex. Quemadmodum autem artifex primum instrumentum operatur, deinde per instrumentum. Et quod instrumentum operatur primum solus ipse operatur; quod uero postmodum per instrumentum operatur non solum ipse operatur, sed instrumentum etiam ipsum per quod ipse operatur. Sicut Spiritus sanctus quod primum bonam uoluntatem operatur in homine solus ipse operatur, quod uero postea per bonam uoluntatem operatur, etiam non solus ipse operatur, sed et uoluntas per quam operatur. Tamen opus bonum ex spiritu est qui operatur, non ex uoluntate hominis per quam operatur. In ipsa quidem est bonum, sed ex ipsa non est. Ex ipsa non est quoniam aliunde accepit. In ipsa tamen est quoniam habet quod accepit. Et idem  ipsum et suum est, in quantum habet; et non suum, in quantum a semetipso non habet. Tali igitur distinctione facta  si queritur utrum primus homo in illo primo sue conditionis statu uirtutes aliquas habuerit, nullatenus ambigendo putamus affectus bonos et secundum iustitiam ordinatos nature illius a prima sua origine insertos per quos ad bonitatem et iustitiam exsequendam naturali appetitu trahebatur. Et in his quidem affectibus bonis naturales uirtutes constitisse quibus a principio natura hominis formata est et instructa. De illis autem uirtutibus que uoluntate bona ex amore diuino mota perficiuntur, nichil temere circa  ipsum  definire uolumus, precipue cum de opere caritatis illius nullum siue ex auctoritate siue ex ratione argumentum certum habeamus. Etsi quidem amare creatorem suum cepit, hoc tamen omnino laudabile non fuit, quia non perseuerauit; quia motus incipientis uirtutis exstinctus est et abolitus per teporem culpe subsequentis.



CAP. XuIII. Qualis creatus sit primus homo secundum corpus.

Nunc superest ut consideremus etiam qualis primus homo secundum corpus factus sit; hoc est, an mortalis, an immortalis, passibilis an impassibilis, et cetera que de statu corporis humani querenda uidentur. Primus igitur homo quantum ad naturam  corporis terreni, et immortalis factus est secundum aliquid, quia potuit non mori; et secundum aliquid mortalis, quia potuit mori. Sicut enim in illo primo statu habuit posse peccare et posse non peccare, quia hec fuit prima arbitrii libertas, ita etiam in eodem statu habuit posse non mori, et etiam posse mori, quia ista fuit prima corporis humani immortalitas. In secundo statu habet posse mori et non posse non mori, sicut etiam posse peccare et non posse non peccare habet; quoniam in hoc statu est et moriendi et peccandi necessitas. Moriendi necessitas quandiu adest uita; peccandi necessitas quandiu abest gratia. In tertio statu habebit posse non mori et non posse mori, sicut etiam posse non peccare et non posse peccare; quoniam ad hunc  statum pertinet et moriendi et peccandi impossibilitas. Utraque tamen ex gratia non ex natura; quia si gratia non adesset, in altero moriendi, in altero peccandi nature possibilitas non deesset. Si ergo ultima immortalitas ex gratia erit, ubi moriendi possibilitas non erit; quanto magis prima immortalitas ex natura non fuit ubi moriendi possibilitas fuit? Ergo primus homo ante peccatum immortalis fuit; quoniam in corpore eius corruptio et infirmitas nulla fuit, et extrinsecus preter cetera fomenta ciborum quibus corporalem uitam nutrire et sustentare debuit specialem in ligno uite medicinam acceperat, qua eamdem uitam contra mortis defectum sanam atque incorruptam potuit conseruare,  donec ad ueram immortalitatem ubi iam mori non posset, transferretur, et translatus confirmaretur. Sicut ergo immortalem non dicimus primum hominem fuisse ante peccatum ut mori omnino non posset; sic etiam nequaquam impassibilem fuisse credere debemus, quasi nichil omnino pati potuisset quia naturam in se passibilem habuit. Sed tamen si non peccasset sicut non mortuus, ita etiam siue ad molestiam uoluntatis in mente, siue ad corruptionem integritatis in corpore passus omnino aliquid non fuisset. Nam quod primus ille homo non secundum qualitatem corporis terreni, sed ex beneficio uitalis edulii non mori potuit, manifeste Scriptura ostendit, ubi eum ab eodem ligno eiectum ne uitam ipsam perpetuam conseruare posset, testatur  dicens: Ecce Adam quasi unus ex nobis factus est, sciens bonum et malum. Nunc ergo ne forte mittat manum suam et sumat etiam de ligno uite et uiuat in eternum: eiecit Dominus Deus Adam de loco uoluptatis . Qui ergo de ligno uite eiectus dicitur ne semper uiueret, manifeste ostenditur ex ipsius ligni beneficio hoc habiturus, si semper uiueret. Sic itaque primus homo ante peccatum natura mortalis et passibilis fuit, qui tamen ex beneficio Creatoris precedente, et proprio studio subsequente facere potuisset ut nec moreretur, nec in uita corruptionem pateretur. Quia ergo homo naturam passibilem habuit contra passionem custodia ei necessaria fuit, ut uidelicet per rationem propriam contra negligentiam cauendam excitaretur, et per prouidentiam  diuinam contra uiolentiam omnem illesus conseruaretur, et sic utrinque munitus, nec moreretur nec pateretur.



CAP. XIX. Quandiu homo si non peccasset, in hac uita inferiori manere debuisset.

Quandiu autem in hac uita terrena homo manere debuisset, argumentum aliud haberi non potest, nisi quia probabile omnino est quod post peractam obedientiam si in ipsa obedientia perstitisset, statim ad premium ipsius obedientie transferri debuisset, quatenus sine mortis interpositione de primo statu ubi habuit posse non mori, ad alium statum transiret ubi amplius mori omnino non posset.



CAP. XX. De alimento eius.

 Interim uero uitam terrenam fructibus terrenis nutriret, donec ad illam uitam transferretur ubi nullis prorsus alimentis indigeret. Sicut scriptum est: Factus est primus homo in animam uiuentem; secundus in spiritum uiuificantem . Quia enim quod uiuit uitam habet, quam autem uiuificat uitam dat; plus est omnino uiuificare quam uiuere. Propter quod  primus homo in animam uiuentem factus dicitur, que uitam quidem in se habuit, sed corpori per se solam, uitam dare non potuit; secundus autem in spiritum uiuificantem, qui et uitam habebit in se, et corpori dabit per se.



CAP. XXI. De studio eius.


Si autem queritur quo studio uita humana si homo non peccasset colenda et exercenda fuisset; non inconuenienter dicitur preter interna et spiritualia studia sapientie et diuine contemplationis, foris etiam in terra culturas siue in arando, siue in seminando, siue in plantando, et ceteris eiusmodi operibus quibus natura bona exculta profectum capit in melius, primum homines non ad laborem, sed ad delectationem exercendum, ut et opus esset ad delectationem, et exemplum ad eruditionem. Sic namque exterior homo exercendus erat ab ipso studio exterioris operis, ut forma sumeretur studii interioris; et in eo quod foris faceret, agnosceret quid sibi intus faciendum esset. Nam et intus similiter  quedam terra erat que bona quidem creata erat, et tamen si bene excoleretur adhuc melior esse poterat; que culta fructus bonos daret, neglecta uero mala et noxia germina proferret.



CAP. XXII. Si non peccasset homo quales filios genuisset.

Post ista que iam dicta sunt etiam illud querendum uidetur, qualiter homo filios procreare potuisset si non peccasset, qualesque futuri essent qui ex eo nascituri essent. In huiusmodi ergo, sicut iam sepe diximus, diligenter considerare oportet, ut ab iis que dubia non sunt, ea que probabiliter tantum dicuntur discernamus. Que enim nec auctoritas probat, nec ratio arguit manifesta, inter dubia relinquuntur; tamen ista non inutiliter aliquando in questionem admittuntur, ut uel inueniatur quod  uerum est, uel saltem quod falsum est non concedatur.



CAP. XXIII. Utrum iusti an iniusti nascerentur.

Quia ergo coniugium inter masculum et feminam ante peccatum a Deo institutum, eisque ut crescerent et multiplicarentur dono benedictionis concessum atque iniunctum legimus: commistionem carnis in generatione prolis, sine turpitudine et concupiscentia futuram nullatenus dubitare debemus. Qui ergo sine peccato generantur, consequens omnino est quod etiam sine peccato nascerentur, quemadmodum ii qui modo generantur cum concupiscentia, quasi ex ipso radicis sue uitio corruptionem trahentes, nascuntur cum culpa.



CAP. XXIu. Utrum paterne iustitie heredes essent.

 Illud etiam dignum inquisitione uidetur an paterne obedientie meritum per incorruptam originem ad posteros omnes transire debuerat, quemadmodum nunc inobedientie illius culpa, per eamdem originem uitiatam in uniuersos se effundendo dilatat. Quod si uerum est ita tunc in nascentibus foret ex merito parentum originalis iustitia, sicut nunc inuenitur in eisdem ex solo paterne transgressionis reatu originalis culpa. Idcirco tamen asserendum non est temere, quia non similiter uidetur quod quemadmodum nunc natura per inobedientiam ad corruptionem mutata cernitur, ita etiam tunc per obedientiam obseruatam  ad incorruptionem  mutaretur. Semel enim transgredi plena inobedientia fuit; sed non similiter perfecta obedientia fuisset, si in ipsa obedientia, homo usque in finem non perstitisset. Propterea sicut inobedientia uno tempore consummata naturam ad corruptionem mutauit, ita obedientia naturam ad incorruptionem non mutasset, donec tempore suo usque in finem seruata fuisset perfecta. Qui autem interim generarentur, a natura nondum adhuc ad ueram incorruptionem transformata seminarentur, neque nascendo originalis iustitie meritum acciperent; quoniam et ipsi a quibus nascerentur, nondum adhuc perfecte obedientie iustitiam haberent. Non autem potuit natura nascentibus dare quod in generantibus nondum adhuc possidebat, quemadmodum et ii qui nunc in peccato  generantur, non aliud nascendo trahunt quam uitium quod a natura a qua seminantur accipiunt. Sic itaque primus homo tempore obedientie sue casto coniugio ad propagationem posteritatis institutioni diuine seruiens filios generaret sine peccato quidem, quoniam ex natura ab omni uitio libera, sed non similiter paterne iustitie heredes; quoniam ipsa natura nondum foret ad incorruptionis premium  transformata. Postquam autem a uita eterna ad celestem et spiritualem statum transformatus fuisset, amplius generare non debuerat; sicut modo per inobedientiam mortalitati subiectus a carnis tamen propagatione non cessat. Propterea igitur non uidetur una esse utrobique conditio, quia eadem  ratio utrinque non apparet. Sunt tamen qui credunt ueraciter asserendum quod primus homo si non peccasset nullos nisi bonos filios genuisset, et nemo omnium qui ex eius carne nasceretur damnaretur. Tamen illud merito queritur utrum sola primi hominis obedientia probata, omnibus posteris ex eo nascituris ad meritum sufficere debuisset; an si singuli quique post eum temporibus suis  siue eiusdem siue alterius cuiuslibet mandati obseruantia probandi fuissent. Et potest fortassis non absurde credi quod idem mandatum quod primo parenti datum est, posteri quoque illi obseruare debuerunt, ut singuli propria obedientia probarentur, et singuli  pro meritis suis digna remuneratione glorificarentur. Primam tamen obedientiam obseruatam causam fore gratie adiutricis in omnes sequentes et ipsam obedientiam obediendo imitantes.



CAP. XXu. Utrum simul transferendi fuissent; an per successiones.

De termino autem huius uite inferioris in qua usque ad tempus definitum homo manere debuerat, donec celesti ac uere immortali uita super indueretur, et post peractam obedientiam ad premium obedientie sine mortis interpositione transferretur, hoc magis rationi consentaneum et fide dignum uidetur, quod sicut in hac uita mortali aliis per mortem decedentibus alii per natiuitatem uicturi succedunt, ita quoque tunc precedentibus post terminum  huius uite temporalis ad uitam eternam translatis, hi qui ex eis nati fuissent, decedentibus succederent; et ipsi quoque tempora sua impleturi et obedientiam seruaturi donec tandem numerus ad uitam predestinatorum impleretur, et tempus huic inferiori uite genere humano deputatum consummaretur.



CAP. XXuI. Utrum perfecti nascerentur statura et scientia.

Si uero queritur quales homo generare filios debuisset si non peccasset, utrum uidelicet quemadmodum ipse primus homo secundum staturam corporis et secundum sensum mentis perfectus mox conditus est, ita quoque qui ex eo nascituri fuissent, tam corpore quam sensu in ipso mox natiuitatis sue exordio perfecti esse deberent. Nos secundum existimationem  nostram id magis approbamus, ut primus quidem homo, sicut diximus, et corpore et sensu perfectus mox factus fuisse credatur; illos uero qui ex ipso nascerentur eadem lege qua et nunc natiuitatem humanam ordinatam cernimus paruos nascituros; ac deinde per interualla temporum tam in sensu animi quam in statura corporali incrementa accepturos. Sic enim in omni genere rerum aliam legem primam conditionem habuisse cernimus: atque aliam subsequentem propagationem. Prima enim omnia perfecta facta sunt; cetera autem omnia que ex ipsis oriuntur et post ipsa subsequantur, nisi per interualla temporum crescendo ad perfectionem uenire non possunt. Hoc in arboribus et plantis et germinibus cunctis; hoc in bestiis  et cunctis uiuentibus cernimus. Quia a modico uniuersa incipiunt; ac deinde paulatim per incrementa ordine ad perfectionem euadunt. Quocirca nequaquam pro uitio humane nature deputandum est si in principio suo a perfecto inchoata, per subsequentem propagationem a modico ad maiora et meliora proficiat. Et de corpore quidem humano fortassis difficile non erit, neque inconueniens uidetur hoc in existimationem recipere. uerum de sensu et cognitione ueritatis fortasse minus probabile existimabitur. Quod scilicet ii qui sine peccato nascerentur sensu et intelligentia mentis imperfecti nascerentur, propterea quod omnis ignorantia in rationali creatura non nisi ex pena peccati esse uideatur. Sed qui hoc dicunt, non satis diligenter  considerant quod non omnis qui aliquid nescit aut aliquid minus perfecte scit, statim ignorantiam habere siue in ignorantia esse dicendus est; quia ignorantia non dicitur nisi tunc solum cum id quod ignorari non debuisset, nescitur. Talis itaque ignorantia non nisi ex pena peccati inesse cognoscitur, cum mens a lumine ueritatis excecata ne ea que scire deberet, cognoscere ualeat, proprio uitio obscuratur. Illam uero que in nascentibus cunctis et nunc a principio inesse uidetur, et tunc quoque inesse debuisse creditur, sensus siue cognitionis imperfectionem, nature esse non culpe: ex hoc manifeste liquet quod Dominus in Euangelio cum sub typo anime Samaritanam de occultis suis conueniret;  primum eam quinque uiros habuisse ac deinde quem tunc habebat uirum eius non esse testatus est, dicens: Quinque enim uiros habuisti; et nunc quem habes, non est tuus uir . Qui sunt quinque uiri quibus anima rationalis primum legitime copulata dicitur, nisi quinque sensus corporis, secundum quos prima etas uite humane sine rationis discretione gubernatur; secundum quorum uidelicet sensuum affectus incedere si illi etati non natura, sed uitium esset; nequaquam ipsi sensus uiri, sed adulteri potius appellati fuissent. Preterea cum post ea subiunctum est, quod ille quem habebat uir eius non esset; manifeste demonstratum est quod ii quos prius habuerat quinque eius, hoc est legitimi, et non alieni fuissent. Naturale siquidem  humane nature est, in prima etate secundum solos sensuum affectus moueri atque incedere.

Cum uero ad annos discretionis peruenerit, si relicta ueritate errorem sequitur; eius error tunc non maritus, sed adulter appellatur. Quod autem prius secundum solum motum sensuum incedens operatur, nec malum ei ad culpam, nec bonum ad meritum reputatur. Non igitur infantibus etiam in peccato natis uitium est sine cognitione nasci, sed hoc eis uitium est cum tali scilicet uitio nasci unde postmodum  contingat eos si gratiam adiuuantem non habuerint a cognitione ueritatis  prepediri. Quod si uerum est, neque uitium fuisset illis qui sine peccato nascerentur, sine cognitione  etiam nasci; quia nichil in se nascendo haberent unde postea cum ad tempus cognoscendi peruenissent, potuissent a cognitione ueritatis prepediri. Et nos quidem secundum hunc modum in rebus occultis ea que magis probabilia nobis uidebantur eligimus, ita tamen ut in nulla parte dubia pro certis asserere presumamus. Pro eo autem quod propositum fuit nobis tractare qualis primus homo conditus est; hoc presenti abbreuiationi uolumus sufficere. Nunc autem restat ut id etiam quod sequitur, hoc est scilicet qualiter institutus sit a Deo quantum interim animo occurrerit, et proposito nostro conuenire uidebitur, explicemus.



CAP. XXuII. De institutione primi hominis.

Qualiter primus homo institutus sit a Deo et ad  recte uiuendum informatus, ut plenius ualeamus agnoscere quod iam dictum est superius oportet nos ad medium reuocare. Diximus namque superius duo bona a principio a Deo homini preparata: unum corporale, alterum spirituale. Unum uisibile, alterum inuisibile; unum transitorium, alterum eternum; unum corpori, alterum spiritui; unum inferiori uite, alterum superiori, ut utraque uita iucunditatem suam haberet. Alia ad fomentum, alia ad gaudium; alia ad necessitatem, alia ad felicitatem; alia ad usum temporis, alia ad fructum eternitatis. Horum itaque bonorum que ad utramque uitam pertinebant spiritui  cura iniuncta est, quatenus scilicet alterum  hoc est corporale bonum ad usum inferioris uite per prouidentiam disponeret, alterum uero hoc est spirituale bonum ad fructum uite superioris per obedientiam quereret.

Utrumque ergo ad spiritum rationalem pertinuit, ut et carni sue prouideret et sibi. Carni quidem sue in bono quod sibi ad usum eiusdem carnis erat subditum: sibi autem in bono illo quod non solum carni, sed ipsi quoque qui in carne superior fuit exstitit dignitate prelatum. Quapropter ad inferius quidem bonum conseruandum prouidentia pertinuit; ad superius autem bonum obtinendum obedientia necessaria fuit. Prouidentia ex ratione, obedientia ex preceptione; prouidentia in precepto nature, obedientia in precepto discipline. Sic itaque primus  homo institutus est, ut uite inferioris bonum per prouidentiam custodiret; uite superioris bonum per obedientiam quereret. Si ergo secundum hanc institutionem incessisset, perfectam iustitiam tenuisset; et sicut alienus fuisset a culpa, ita etiam liber et immunis permansisset a pena. Ut autem huius institutionis modum utrinque perfectius agnoscimus, utriusque uite rationem et formam, et ea que ad utramque uitam spectare uidentur bona, eorumque usum diligentius non considerare oportet.



CAP. XXuIII, De institutione hominis secundum inferiorem uitam.

Duo igitur bona que superius distinximus, Deus homini ab initio preparauerat. Alterum temporale et alterum eternum: utrumque plenum et perfectum.  Alterum, id est temporale bonum, plenum statim condito apposuit; alterum, id est eternum plenum post meritum dandum proposuit. Illi quod dederat custodiam apposuit cum prouidentia sua preceptum nature; ad alterum quod proposuerat uiam aperuit cum sua gratia preceptum discipline. Preceptum autem nature tria continet, preceptionem, prohibitionem, concessionem. Preceptio naturalis est discretio naturalis, per quam inspiratum est homini que sunt nature sue necessaria. Prohibitio uero est per quam insinuatum est illi que sunt noxia. Concessio autem est discretio eorum que media sunt, id est quibus uti uel non uti sine periculo uel incommodo potest. Si ergo homo per naturale preceptum instructus negligentiam cauere  uoluisset, diuina prouidentia nulla eum uiolentia opprimi uel offendi permitteret.



CAP. XXIX. De institutione hominis secundum superiorem uitam.

Poterat itaque homo per preceptum nature conseruare bonum naturale quod habuit, sed per illud non potuit eternum bonum  adipisci. Neque enim ad uitam superiorem obtinendam meritum illi foret, si aut uitaret huic uite noxia, aut que salubria sunt appeteret, siue ad utrumlibet mediis uteretur, quoniam in his omnibus non tam precipientis affectum quam commodum obedientis attenderet. Itaque ut homo super hanc uitam aliquid mereretur, necessarium fuit ut precepto  nature preceptum discipline adderetur; et ut in ipsius precepti exsecutione homo non tam precepit utilitatem quam precipientis dilectionem amplecti probaretur. Sed quid erit amplius quod ad experiendam obedientiam hominis illi precipiatur, cum totum quod ad uitam pertinet humanam, in precepto nature contineatur? Quecunque enim propter hominem facta sunt: aut necessaria sunt uite humane, et pertinent ad preceptionem; aut noxia, et pertinent ad prohibitionem; aut media, et pertinent ad concessionem. Mandatum autem discipline neque de preceptione neque de prohibitione naturali sumi poterat; ne si uel eadem preciperet Deus aut prohiberet que prius preceperat et prohibuerat meritum, ut dictum est, ad uitam  obedienti non esset. Si uero in utrolibet mutaret mandatum, ut uel necessaria prohiberet uel noxia preciperet naturam a se factam iniuste lederet. Et in repugnantia mandatorum eius quecunque pars ad effectum duceretur hominem in necessitatem preuaricationis precipitaret, cum e duobus contrariis alterum sine alterius transgressione implere non posset. Oportuit ergo ut de concessione naturali preceptum discipline sumeretur, quia solummodo meritum esse potuit ubi liberum arbitrium fuit, et ubi homo ad utrumlibet se pro uoto inclinare potuit. Sed tamen oportebat ut de ipsa concessione preceptum discipline sumeretur, quatenus per preceptum concessio ipsa non mutaretur, id est ut preceptum naturam rei de qua fieri debebat non  corrumperet, neque contra primum institutum uite humane noxiam faceret, quatenus sola inobedientia preuaricatori non ipsius in qua preuaricabatur rei natura noceret. Cum autem de concessione naturali preceptum discipline formandum fuisset congruum fuit magis ut secundum prohibitionem hoc fieret non secundum preceptionem ne diabolus posset obedientiam hominis calumniari, et in uno tantum non in pluribus; ne inobedientia ipsa ualeret ab homine excusari. Si enim dixisset Deus homini ut de ligno scientie boni et mali manducaret, haberet diabolus aduersus hominem aliquid quod dicere posset, quod uidelicet in exsecutione mandati commodum suum magis quam preceptum creatoris sui respexisset, et ad perficiendum id quod  preceptum fuerat non amore Dei, sed delectatione cibi adductus fuisset. Rursum si multa de his que naturaliter concessa fuerant Deus homini prohibuisset, et pauca concessisset, preuaricationis sue homo aduersus Deum excusationem habere uideretur, pro eo quod necessitate magis quam uoluntate ad preuaricationem impulsus demonstraretur. Propterea Deus hominem ad experiendam obedientiam mandato informans multa concessit et pauca prohibuit ut ipsa obedientia esset libera, et que prohibuit idcirco potius prohibuit quam precepit, ut obedientia ipsa esset pura. De omni, inquit, ligno paradisi comede; de ligno uero scientie boni et mali ne comedas , ut scilicet prius infirmitatem sensus  humani per concessionem consolaretur, ne forte postea ad prohibitionem terreretur. Si ergo homo in hac obedientia perstitisset, post tempus definitum a Deo ad illud bonum quod ei in celis preparatum fuerat sine mortis dolore transferri debuisset cum omni prole sua post ipsum subsequente in consortio beatorum angelorum uita celesti sine fine uicturus.



CAP. XXX. De loco in quo positus est primus homo.

Plantauerat autem Dominus Deus, sicut dicit Scriptura, paradisum uoluptatis a principio in quo posuit hominem quem formauerat . Qualis autem paradisus fuerit ubi homo probandus et exercendus positus est, subsequitur Scriptura et dicit: Produxitque Dominus de humo omne lignum pulchrum uisu,  et ad uescendum suaue: lignum etiam uite in medio paradisi lignumque scientie boni et mali. Et fluuius egrediebatur de loco uoluptatis ad irrigandum paradisum, qui inde diuiditur in quatuor capita . Patet ergo quante amenitatis locus ille fuit in quo natura hominis adhuc a corruptione aliena foueri ac nutriri debuit, qui fontibus et fluminibus irriguis, arboribus omnis generis frondosus et nemorosus, fructu tam pulchro ad uidendum quam suaui ad uescendum refertus predicatur.



CAP. XXXI. De ligno uite.

Ubi inter cetera Dei dona ad iucunditatem uite humane preparata, etiam illud mirandum commemoratur quod lignum ibi uite esse dicitur, cuius uirtus tam mirabilis fuisse perhibetur, ut in certis  temporibus sumptum uitam corporalem in homine  non solum a morte, sed ab omni etiam defectu illesam custodire potuisset.



CAP. XXXII. De ligno scientie boni et mali.

Lignum etiam scientie boni et mali ibi fuisse narratur, quod non similiter quidem ex natura sua scientiam boni et mali homini dare potuit, quemadmodum lignum uite uitam in homine corporalem ex natura sua et uirtute sibi indita a Deo potuit conseruare, sed idcirco tantum lignum scientie boni et mali dicitur; quia ad probandum obedientiam hominis, siue inobedientiam experiendam parabatur. Erant enim quedam bona que necdum homo per  experientiam cognouerat; et erant similiter quedam mala que per experientiam adhuc nescierat. Et positum est quasi in medio lignum scientie boni et mali, ut per illud homo uel obediendo ad bona gustanda et cognoscenda transiret, uel non obediendo ad mala sentienda et percipienda pertingeret. Sic igitur in loco isto siue boni siue mali cognoscendi occasionem accipere debuit; non tamen ex natura ligni que hoc homini ex se dare non potuit, sed quia in eo uel obediendo boni uel non obediendo mali pro debita remuneratione accepit occasionem. Si uero aliter uim huius nominis interpretari uoluerimus, dicere poterimus, quod Adam ante peccatum bonum et malum sciuit; bonum quidem per scientiam et per experientiam, malum uero per solam  scientiam. Postquam autem lignum uetitum tetigit, malum iam etiam per experientiam cognoscere cepit, atque per experientiam ipsius mali bonum quoque quam stricte fuerat tenendum agnouit. Sic igitur lignum istud per uirtutem obedientie uel inobedientie culpam, prodesse aut nocere homini potuit. Quantum autem spectabat ad naturam ipsius, tale fuisse creditur ut siue ederet siue non ederet homo fructum eius, non lederetur. Conuenienter autem lignum uite ex sua natura uirtutem tribuit; lignum uero scientie boni et mali uirtutis tantum occasionem prestitit, quia bona inferioris uite ex natura sunt; bona uero superioris uite ex gratia.



CAP. XXXIII. Quod homo in paradiso positus est: non creatus.


In tali ergo loco et talibus deliciis referto positus est homo non creatus, quatenus beneficium Dei non nature imputaret sed gratie, sicut scriptum est: Tulit Dominus Deus hominem quem fecit et posuit eum in paradiso uoluptatis . Quem enim tulisse et postea in paradiso posuisse dicitur, quod alibi creatus sit, et ut hic poneretur aliunde assumptus manifeste demonstratur.



CAP. XXXIu. Quare unus primum creatus est.

Creauit ergo Deus primum hominem unum, ut unum esset generis humani principium, quatenus in hoc et diaboli superbia confunderetur, et humane nature humilitas diuine imaginis similitudine  glorificaretur. Diabolus namque aliud a Deo principium esse concupierat, et ut idcirco magis eius superbia confunderetur, hoc homo in dono accepit quod ille peruerse rapere uoluit et obtinere non potuit, ut in hoc imago Dei in homine appareret, quod sicut Deus omnibus rebus creationis principium exstitit; ita iste omnibus hominibus principium esset generationis, et omnes homines dum se ab uno et unum esse cognoscerent, omnes se quasi unum amarent.



CAP. XXXu. Quare mulier de uiro facta, et quare de latere.

Postea uero in adiutorium generationis de ipso uiro mulier facta est. Quoniam si aliunde fieret, unum profecto principium omnium hominum non  esset. Facta est autem de latere uiri ut ostenderetur quod in consortium creabatur dilectionis, ne forte si fuisset de capite facta preferenda uideretur uiro ad damnationem, aut si de pedibus, subiicienda ad seruitutem. Quia igitur uiro nec domina nec ancilla parabatur sed socia; nec de capite, nec de pedibus, sed de latere fuerat producenda ut iuxta se ponendam cognosceret; quam de iuxta se sumptam didicisset.



CAP. XXXuI. Quare dormienti costa abstracta est.

Et dormienti uiro potius quam uigilanti costa de qua mulieris corpus fabricaretur, subtracta est, ne in eo penam aliquam sensisse putaretur, et diuine simul potentie opus mirabile probaretur, que hominis dormientis latus aperuit, et eum tamen a  quiete soporis non excitauit. Quantum uero pertinet ad spiritualem intelligentiam, idcirco primus Adam dormiendo materiam unde illa sponsa crearetur de latere suo prestitit; quoniam secundus Adam postea in cruce somno mortis soporatus ut sponsa illius Ecclesia formaretur, sanguinem cum aqua de latere suo fundendo sacramenta ministrauit. Porro quod de costa uiri mulieris corpus factum dicitur ita intelligendum est, ut de sola ipsius coste substantia sine omni extrinseco additamento, per diuinam potentiam in semetipsa multiplicata idem corpus factum credatur, eo sane miraculo quo postea de quinque panibus in manibus Iesu celesti benedictione multiplicatis quinque sunt hominum millia satiata.



CAP. XXXuII. De sex modis operandi.


Sane sex sunt opera quibus omnia que fiunt ad effectum perducuntur. Primum opus est de nichilo aliquid facere. Secundum opus est de aliquo aliqua facere secundum substantiam et quantitatem in maius. Tertium opus est de aliquibus aliquid facere secundum substantiam et quantitatem in minus. Quartum opus est de aliquo aliqua facere, non tamen secundum substantiam et quantitatem in maius. Quintum opus est de aliquibus aliquid facere, non tamen secundum substantiam et quantitatem in minus. Sextum opus est de aliquo nichil facere. Ex his sex operibus quatuor soli Deo possibilia sunt; duo reliqua tantum creature possibilitati conueniunt. De nichilo enim aliquid facere, et de aliquo  aliqua facere in maius, et de aliquibus aliquid in minus siue de aliquo nichil, solus Deus potest. Duo reliqua, id est de aliquo aliqua non in maius, sicut cum totum in partes diuiditur, uel de aliquibus aliquid non in minus quemadmodum cum partes in toto uniuntur, creatura facere potest. Cuius opus recte propterea nichil esse dicitur, quia per eius opus essentiis rerum siue in coniungendo diuisa, siue in diuidendo coniuncta nichil tollitur uel confertur. Ubi autem de nichilo aliquid fit aliquid fit; quia hoc ipsum aliquid ut sit in eo fit, quod nisi fieret idipsum quod est, aliquid non esset. Rursum cum de aliquo plus fit aliquid fit, quia nisi in eo quod iam aliquid est aliquid fieret: ipsum quod postea plus ibi est, non esset. Rursum cum de aliquibus aliquid  fit, quia nisi illud quod prius ibi plus fuit aliquid factum esset in eo quod minus modo est, illud omnino non esset. De nichilo aliquid factum est, quando id quod prius nichil erat ut aliquid esset factum est. Cum autem postea id quod prius paruum factum erat maius factum est, de aliquo aliquid in maius factum est. Cum uero quod magnum factum est, minus aliquando fit, de aliquo aliquid in minus fit. Primum est opus creationis; secundum est opus multiplicationis; tertium est opus unionis siue collectionis. In primo opere fit aliquid et de nichilo. In secundo opere fit aliquid et de aliquo; in tertio opere fit aliquid quidem sed non de nichilo, quia quod fit habet materiam neque de aliquo; quia cum  fit ipsum habet in materia formam, sed cum duo sint unum fit aliud et transit in illud ut sit illud, et desinit quidem esse quod est; et tamen non desinit esse, quia incipit esse quod non est. Et cum fit illud quod esse incipit aliquid fit, quia illud aliquid est quod esse incipit, et quod fit; et tamen non de nichilo illud fit quod fit, quia priusquam hoc fieret aliquid fuit, nec rursum de aliquo illud fit quod fit quia desinit esse quod prius fuit, quando esse incipit hoc quod prius non fuit. Quod dicimus pro exemplo in aliquo exprimamus. Omne quod est unum et omne quod unum esse desinit in hoc ipso esse etiam desinit quod unum esse desinit. Ita sine unitate nichil sustinere potest. uerum ex his que sunt et unum sunt, alia unitatem suam ex multis  colligunt, qualia sunt composita et ex partibus consistentia que unum quidem esse habent; sed ex uno non habent quia constant ex pluribus. Alia unitatem suam ex uno habent, et in uno habent; quia unum et idem est ipsum ex quo sunt et ipsum quod sunt, qualia sunt simplicia omnia et ex partibus non consistentia. Compositis ergo unum esse, aliud non est quam unita esse; et ideo uere unum esse non est, quia ex multis et in multis est. Quibus autem simplex est esse uere unum esse est, quia unum est totum et quod est, et ex quo est. Sed ex his rursum que ex simplicitate unum sunt, alia unitatem suam ex multis non colligunt quia non sunt composita; nec unitatem suam in multa effundunt, quia multiplicari non possunt, neque esse materia.  Quales sunt incorporei spiritus qui neque ex materia sunt, quia simplices sunt, neque materia esse possunt, quia corpora non sunt. Alia quidem unitatem suam simul ex multis non colligunt, quia sunt simplicia; sed tamen unitatem suam in multa effundunt, quia multiplicantur et fiunt materia. Qualia sunt corpora simplicia, que atomos dicunt; que quidem ex materia non sunt, quia simplicia sunt; sed tamen materia fiunt, quia in semetipsis multiplicantur et in augmentum excrescunt. Quando ergo simplex materia siue atomus simplex factus est, de nichilo aliquid factum est. Quando uero idipsum simplex corpus in semetipso multiplicatur et multiplex excrescit, fit aliquid de aliquid in maius. Quod licet mirabile uideatur, maius tamen est de  nichilo aliquid facere quam de aliquo plus facere. Hoc modo operandi de substantia coste in se diuina uirtute absque extrinseco additamento multiplicata, corpus mulieris factum est. Neque enim conuenit ut costam illam extrinsecus additamentum accepisse dicamus quatenus in eam quantitatem excresceret, que corporis mulieris formando sufficere potuisset; quoniam si hoc uerum esset, non de costa quidem, sed de illo quod preter costam additum est  corpus mulieris factum esse conuenientius dici debuisset. Hoc siquidem in materia maius et principalius fuisset et principalis materia uocari debuisset. Non itaque coste illi aliquid extrinsecus est additum, sed ipsa ex semetipsa diuina uirtute cooperante multiplicata est, quemadmodum  postea naturam humanam a primis parentibus in subsequentem generationem seminatam a modico iam in tantum multiplicatam cernimus, ut multa hominum millia ex ea iam excreuisse uideamus. Et hoc totum ad secundum opus pertinet quando de aliquo fiunt aliqua in maius. Cum autem per collectionem et unionem multa in simplicem essentiam redeunt  tertium opus est, quod utrum in occulto nature sinu circa aliquas essentias diuina potentia operatur, ut scilicet aliqua a multiplicitate ad simplicitatem reducat que prius a simplicitate ad multiplicitatem produxerat, sicut scire non possumus, ita etiam  pertinaciter negare non debemus. Hoc tantum considerandum est quod aliud opus est cum simplex essentia multiplicatur; aliud cum multiplex in simplicitatem reducitur. Post ista tria opera que soli Deo possibilia sunt, sequitur quartum et quintum opus etiam que creature conueniunt; in quibus nichil aliud est facere quam uel coniuncta disiungere, uel separata coniungere. Sextum opus hoc est aliquid in nichilum redigere. Soli Deo possibile est. Quod  siue aliquando faciat Deus, hoc tamen omnino certum est; quod qui potuit de nichilo omnia creare, posset etiam si uellet, creata in nichilum redigere. Post senarium operibus deputatum septenarius sequitur, cui non opus sed quies debetur. Hec opera idcirco distinximus propter eos qui mirari solent, imo potius dubitare quomodo de costa uiri mulier fit, et quomodo de modico paterno semine tam numerosa proles excrescere possit.



PARS SEPTIMA. DE LAPSU PRIMI HOMINIS.



CAP. I. Quomodo inuidia diaboli lapsus est.


Domino igitur mundi homine prouidentia diuina in loco deliciarum quasi in parte potiori constituto, et ad conseruanda bona que habebat eadem Dei prouidentia rationi humane adiuncta munito, atque ad illa bona que habiturus erat querenda et obtinenda precepto obedientie cum gratia operante instructo; uidit diabolus et inuidit quod homo illuc per obedientiam ascenderet, unde ipse per superbiam corruisset.



CAP. II. Quare diabolus in forma aliena uenit.

Quia uero per uiolentiam nocere non potuit ad fraudem se conuertit, ut dolo hominem supplantaret quem uirtute superare non posset. Ne autem fraus illius omnino nulla esset, si nimis manifestaretur;  in propria forma uenire non debuit, ne manifeste cognosceretur, et nullatenus reciperetur. Iterum ne nimis uiolenta esset eius fraus si prorsus occultaretur et homo simul  iniuriam pati uideretur, in aliena quidem forma uenire permissus est; sed tali in qua eius malitia prorsus non celaretur. Ut igitur in propria forma non ueniret sua uoluntate factum est, ut autem aliam formam nisi talem que malitie sue conueniret habere non posset, diuina ordinatione dispositum. uenit ergo ad hominem in serpente callidus hostis, qui fortassis si permissus fuisset in forma columbe uenire maluisset. Sed hoc uas Spiritus sanctus sibi reseruauit, quia profecto  dignum non erat ut spiritus malignus illam formam homini odiosam faceret, in qua postmodum eidem Spiritus sanctus apparere debuisset.



CAP. III. Quare prius ad feminam uenit.

Libet considerare quam timenda fuerit in principio ad tentandam uirtutem hominis huius hostis malitia. Quasi enim parum de suis uiribus presumens humanam naturam in eam partem ubi debilior uidebatur aggressus est, ut si forte illic aliquatenus preualere potuisset, postmodum cum maiori fiducia ad alteram que robustior fuit pulsandam aut posterius  subuertendam accederet. Sciens ergo quod uerum esset  ue soli, quia cum ceciderit non habet subleuantem . Et si quispiam preualuerit aduersus unum duo resistunt ei; primum diligenter solitariam feminam explorauit, et inueniens; in ea primum omnem sue tentationis conatum experiri disposuit.



CAP. Iu. Quare ab interrogatione exorsus est.

Considerate quanta est confusio et timiditas nequitie in conspectu uirtutis. Stans coram et coram femina hostis superbus ex sola malitia cogitata nondum dicta confunditur; et quasi se iam prius quam etiam loqueretur deprehensum metuens, non audet exire in uerba persuasionis, donec animum tentande interrogatione presentiat. Cur, inquit,  precepit Deus uobis ut non comederetis de omni ligno paradisi? Cui respondit mulier: De fructu lignorum que sunt in paradiso uescimur; de fructu autem ligni quod est in medio paradisi precepit nobis Deus ne comederemus et ne tangeremus illud, ne forte moriamur. Dixit autem serpens ad mulierem: Nequaquam morte moriemini . Considerate incrementa perditionis. Primum dixerat Deus: In quocunque die comederis ex eo, morte morieris . Deinde mulier dixit: Ne forte moriamur . Nouissime serpens dixit: Nequaquam morte moriemini . Deus affirmauit; mulier dubitauit; diabolus negauit. Nequaquam autem diabolus coram muliere uerba Dei negare presumpsisset, si non prius ipsam  mulierem dubitantem inuenisset. Que ergo dubitauit ab affirmante recessit, et neganti appropinquauit. Ipsa igitur secundum aliquid inchoauit malitiam, que tentatoris inique persuasionis dedit audaciam.



CAP. u. Quod non soli uiro preceptum datum sit.

Sane hic considerandum quod non quemadmodum superius uidetur soli uiro preceptum datum sit. Ipsa enim mulier hic testatur sibi quoque mandatum, ut lignum scientie boni et mali non tangeret. Scilicet uoluit Scriptura ostendere quod mulier  que uiro subiecta fuit diuinum mandatum non nisi mediante uiro accipere debuit, ut sermo Dei primum quasi immediate ad uirum fieret, deinde mediante uiro ad mulierem quoque, que subiecta uiro fuit et consilio uiri instituenda perueniret.



CAP. uI. De modo tentationis.

Hoc autem diligenter considerandum quam callide hostis primum quod mulier timuit malum negando remouit, ac deinde quod ipse intendit malum libere persuasit. Nouissime autem ad ipsam persuasionem fulciendam promissionem adiunxit, et ut eadem persuasio citius reciperetur promissionem duplicauit. Qui enim unam tantum comestionem suasit, per una duo reponens in premio similitudinem Dei scientiamque boni et mali spopondit. In persuasione  igitur cibi hominem tentauit gula. In promissione diuinitatis et cognitionis uana gloria et auaritia. Immoderata namque edendi concupiscentia, gula est. Desiderium autem inordinatum excellendi, uana gloria. Nimius uero appetitus habendi uel possidendi auaritia.



CAP. uII. Que mala fuerunt in originali peccato.

In originali igitur peccato tria uitia fuerunt, inobedientie due, et peccatum unum. Tria uitia fuerunt: superbia, auaritia, gula; due in obedientie: una in precepto nature, altera in precepto discipline. Et hec omnia quia in uno actu sunt completa, unum peccatum dicuntur. In uitiis prima fuit superbia, secunda auaritia, tertia gula. In superbia et auaritia, inobedientia fuit de precepto nature;  in gula sola, inobedientia fuit de precepto discipline. Nusquam enim legitur Deus prohibuisse homini ne similitudinem diuinitatis, uel scientiam boni et mali concupisceret. Quia tamen inordinate hoc concupiscens, contra suam rationem fecit, quodammodo naturalis precepti preuaricator exstitit. De solo ligno scientie boni et mali legimus quod prohibuit Deus homini ne illud contingeret; et idcirco dum mulier illud appetendo tetigit, de precepto reatum discipline inobedientie incurrit.



CAP. uIII. Quod mulier delectatione promissionis persuasioni assensum dedit.

Idcirco autem superbiam et auaritiam in originali peccato priusquam gule uitium mentem hominis deceptam obtinuisse dicimus; quia nisi prius mulier  id quod promittebatur appetiuisset nequaquam postmodum in eo quod suadebatur assensum prebuisset. Sed, quia prius peruerse delectata est in promissione, postmodum stultum assensum prebuit in persuasione. Primum enim promissam excellentiam per superbiam appetiit; deinde promissam abundantiam  per auaritiam concupiuit. Postremo ut hec duo pro uoto obtinere mereretur cibum uetitum gule uitio corrupta gustare consensit. Primum quidem consensit propter alia que dilexit; postmodum respiciens et concupiscibile uidens tantum in concupiscentiam exarsit, ut iam etiam si premium nullum esset propter se tamen placeret quod uidit. Primum  igitur quasi conducta pretio est ad consensum, postea propria delectatione attracta descendit ad actum. In superbia et auaritia pretii cupiditate allecta se uendidit; in gula autem postea delectata libenter iam gratis seruire cepit. Nam cum amore promissionis prius mens stulta flecteretur: uidit, inquit Scriptura, mulier lignum quod esset pulchrum uisu et ad uescendum suaue, et tulit de fructu eius et comedit .

Primum per superbiam et auaritiam uidere consensit, postea in uisu speciem agnouit, deinde in specie suauitatem apprehendit. Per suauitatem autem in concupiscentiam gule exarsit, nouissime per concupiscentiam deuicta accepit et comedit. Sic igitur primum pro pretio ad seruiendum peccato  se uendidit, postea propria delectatione euicta libenter iam gratis etiam cepit seruire. Ita nonnunquam mens iusta in sua perfectione primum quodam proposito premio ad seruiendum Deo excitatur; deinde in amorem bonitatis cum excrescere ceperit in eius seruitute sola uoluntaria delectatione tenetur.



CAP. IX. De duobus generibus tentationum.

Porro sciendum est duo esse tentationum genera, unum exterius, alterum interius. Exterior tentatio est quando nobis extrinsecus malum siue uisibiliter siue inuisibiliter faciendum suggeritur. Interior tentatio est quando ex motu praue delectationis intus animus ad peccandum sollicitatur. Hec autem tentatio difficilius uincitur, quia interius oppugnans de nostro contra nos roboratur. Propterea diabolus  ueniam non meruit, quia sine ulla tentatione peccauit. Homo uero quia sola exteriori tentatione pulsatus cecidit, tanto grauius plectendus erat, quanto leuiori impulsu prostratus fuerat; et tamen, quia aliquam  ad cadendum occasionem habuit, idcirco hunc tandem ad ueniam Dei gratia erexit. Nos uero quanto grauiorem in peccando tentationis uiolentiam patimur, tanto leuiori piaculo ad gratiam amissam renouamur.



CAP. X. Uter plus peccauit Adam an Eua.

Querunt etiam quidem, uter plus peccauerit Adam an Eua. Sed sicut dicit Apostolus: Mulier seducta est, non uir . Eua quippe seducta est, quia uerum esse credit quod diabolus dixit. Et idcirco non solum inordinate similitudinem Dei  cum scientia boni et mali appetiit, sed in tantam prolapsa peruersitatem uerisimiliter putatur, ut Deum ex inuidia lignum scientie boni et mali homini uetuisse crederet, ne ipse homo ex eo gustando ad equalitatem ipsius proficere potuisset. Hec est enim illa peruersa similitudo que creature non conuenit, que ex imitatione non queritur, sed ex comparatione. Hanc ergo mulier in superbiam elata appetiit; et ne hanc habere potuisset, ipsum Creatorem inuidia tactum lignum hoc uetuisse putauit. uoluntaria ergo malitia se contra creatorem suum erexit; peruerse contra ipsum uolendo, et impie de ipso sentiendo. Adam uero non est seductus, quia quod diabolus promisit falsum esse sciebat.  Neque idcirco pomum uetitum comedit, quasi per illam comestionem Deo parificari se posse crederet, uel etiam parificari uellet; sed tantum ne mulieris animum que sibi per affectum dilectionis sociata fuerat, eius petitioni et uoluntati resistendo contristaret. Maxime quia putauit se et mulieri morem gerere; et postea per penitentiam et uenie postulationem Creatori posse placere. uere igitur dictum est quia minus peccauit qui de penitentia et misericordia cogitauit; peccauit tamen quia peccanti consensit et peccantem non correxit. Et idcirco que in peccato originali est culpa  ad utrumque tamen tota redundat; in illam quidem quia peccauit in istum, quia peccanti consensit et peccatum illius consentiendo suum fecit.  Et hoc quidem modo prius homo a diabolo seductus est ut peccaret. Si autem interius considerare uoluerimus quomodo peccatum in eum uenit, quid aut etiam fit ipsum peccatum quod naturam bonam uitiat, et tollit pulchritudinem et integritatem illius, quedam de interioris hominis qualitate que ad hanc considerationem necessaria uideantur in medium proponere oportet.



CAP. XI. De appetitu iusti et appetitu commodi.

Duo quedam posuerat Deus in homine a principio, quibus natura illius tota regeretur et conduceretur ad consummationem finis sui. Duo hic erant, appetitus iusti et appetitus commodi. Unum, id est appetitum iusti dederat, ut inesset ad uoluntatem. Alterum, id est appetitum commodi dederat  ut inesset secundum necessitatem. Unum uoluntarium, alterum necessarium. Appetitum iusti propterea uoluntarium esse uoluit, ut in eo promereretur homo siue bonum, si uidelicet eum retineret cum posset deserere, siue malum, si eum desereret cum posset retinere. Appetitum autem commodi propterea necessarium uoluit esse Deus, quatenus in eo remuneraretur homo siue ad penam, si alterum, id est appetitum iusti desereret, siue ad gloriam, si eumdem appetitum, scilicet iusti, retineret. In appetitu iusti Deus meritum hominis constituit; in appetitu uero commodi premium. Propterea appetitum iusti solum uoluntati hominis subiecit, quia nisi in uoluntate et libero arbitrio meritum esse non potuit. Post hos duos appetitus duo effectus illorum  subsequebantur: iustum et commodum, dissimiliter tamen et ordine contrario. Appetitus quippe iusti siue affectus separabilis est, quia secundum uoluntatem inest; sed effeetus illius, id est iustum siue iustitia inseparabilis ab illo est, quia appetitus iusti sine iustitia esse non potest. Ipsam enim iustitiam appetere, secundum aliquid iustitiam habere est. Affectus ergo iusti a uoluntate separari potest, sed effectus eius, id est iustitia, ab affectu ipso separari non potest. Rursum appetitus commodi inseparabilis est, quia secundum necessitatem inest, et a uoluntate rationali nunquam separari potest. Effectus autem eius, id est commodum, ab eo separabilis est; quia desiderari commodum, cum non habetur,  potest. Et in hoc summa constat pena cum creatura, pena addicta, neque commodum suum fastidire potest propter immutabilem naturam, nec habere potest propter irremissibilem culpam. Propterea igitur Deus affectum iustitie homini separabilem dedit, et ipsi affectui cum inesset, effectum suum, hoc est, iustitiam inseparabiliter adesse instituit Affectum commodi inseparabilem tribuit, et effectum illius, hoc est commodum, non eque inseparabiliter adesse precepit quatenus homo, uel illo solo, scilicet appetitu iusti amisso, huius et illius effectum perderet, uel, illo solo retento, unius et alterius effectum retineret. Sed homo solum quod potuit fecit; et quia appetitum iusti sponte dereliquit, idcirco merito et iustitiam et commodum perdidit, solum appetitum  commodi ad augmentum infelicitatis retinens. Sicut enim augmentum glorie fuisset in iustitia perseueranti non posse ab amore et desiderio habiti boni tepescere, ita cumulus miserie est ab appetitu boni non posse sese  cohibere.



CAP. XII. Utrum homo uolens an nolens appetitum iusti perdidit.

Sed mirum uidetur si homo prius appetitum iustitie habuit, quomodo postmodum illum amisit. Utrum uidelicet nolens an uolens illum deseruit. Si enim nolens deseruit, uel potius si nolens perdidit necessitatem passus est, iniquitatem non fecit. Neque uiolentia patientis culpa dicenda est, sed inferentis. Si autem uoluntas in eo precessisse dicitur,  quia iustitie affectum spontanea quadam deliberatione abiecit; iam ipsa desertio iustitie primum peccatum fuisse negatur, quia uoluntas mala illam precessit per quam facta est. Nec potest inueniri unde uoluntas talis homini aduenerit, qua uellet bonum quod habuit deserere, quoniam neque a semetipso uelle habere potuit, neque a Deo quidquam preter commodum et iustum uelle accepit. Sed considerandum est quod, cum iustum appetere nichil aliud sit quam iustitiam uelle, appetitum iusti deserere idem est quod iustitiam uelle desinere: qui autem uelle desinit, non uolendo uelle desinit, sed a uoluntate cessando, quod quemadmodum ille qui aliquid facere desinit; non faciendo desinit, sed  cessando et quiescendo ab eo quod facit. Quia ergo homo appetitum iusti deserens non uelle cepit quod prius noluit, sed tantummodo quod prius uoluit uelle desiit, non necesse est ut hoc aut uolens aut nolens fecisse dicatur. uoluit tamen aliquid, quod, quia cum isto uelle non potuit, desiit istud uelle quod uoluit. Nec imo illud uoluit, quia istud uelle desiit; sed potius ideo istud uelle desiit, quia illud uoluit. Peccatum tamen et iniquitas eius propterea non ex eo pendet, quia illud uoluit, sed quia istud uelle desiit, quoniam si hoc uelle non desineret, siue illud siue aliud uolendo nunquam peccare potuisset. Quid autem illud fuisse dicetur quod uolendo iustum uelle desiit, nisi quod aliquid extra mensuram uoluit in qua sola iustitia fuit? Quidquid enim extra mensuram  est, iustum esse non potest. Sed que fuit ista mensura in qua uoluntas hominis esse debuerat, ut bona esset et malum in ea non esset, hoc diligenter considerare oportet.



CAP. XIII. Quod iustitia sit mensura.

Duo bona preparauerat Deus homini, unum temporale, alterum eternum, ut temporali uteretur et eterno frueretur. Sed quia bonis uti uel frui laudabile non est, nisi bene utaris et fruaris: definita est homini mensura secundum quam bonis suis temporalibus bene uteretur, eternis bene frueretur.



CAP. XIu. De mensura inferioris boni.

Modus autem mensure in usu inferioris boni quadripertitus constabat. Primo, ut uteretur his tantum quibus uti deberet; secundo, ut qualiter deberet;  tertio, ut quantum; quarto ut quando, horum quodcunque homo preteriret, mensuram amitteret.



CAP. Xu. De mensura boni superioris.

Modus autem mensure in fructu superioris boni bipertitus tantum inueniebatur. Primo, ut sciret homo qualiter illo bono frui deberet. Secundo, ut etiam quando eum illo bono frui conueniret agnosceret. Nam quo bono ibi fruendum esset idcirco querendum non erat; quoniam non nisi bonum unum solum ibi erat. Similiter et quantum illo bono fruendum esset omnino querendum non erat: cum sine dubitatione constaret, quia quanto magis illo frueretur quis tanto utique felicior esset. Illic autem solum mensura quantitatis querenda est; ubi parum aut nimium esse potest. Fructus autem  huius boni ita se habet ut in eo qui minus possidet plenum sit; et qui amplius, non sit superfluum. In hoc ergo solo mensura constabat ut agnosceretur qualiter illo bono frui deberet, ne inordinate illud  possidere concupisceret. Similiter ut attenderet ne illud ante tempus precipere festinaret; cum illud priusquam obedientiam consummasset accipere non deberet. Sicut igitur in his bonis commodum hominis constitutum erat, sic in mensura utendi uel fruendi bonis his iustitia eius esse debuerat. Et quemadmodum uoluntas ei data fuerat, qua bona sua et in bonis suis commodum suum appeteret; ita et uoluntati eius insitum fuerat  ut ipsa ei mensura secundum quam eisdem bonis suis uti uel frui debuerat non displiceret. In eo igitur quod bona sua amauit; consideramus appetitum commodi. In eo autem quod mensuram commodi in bonis suis dilexit: intelligimus appetitum iusti. Si ergo mensuram semper homo dilexisset, iusti appetitum non amisisset. Mensuram autem semper dilexisset, si extra mensuram nichil uoluisset. Ex quo autem extra mensuram aliquid uelle cepit, mensuram uelle cessauit. Postquam autem cessauit uelle mensuram, destitit amare iustitiam. Et in ipso iustitiam perdidit, quo ipsum iustitie amorem amisit. Sicut enim iustitia amatori suo non deesse potest, ita illi a quo non amatur nullatenus adesse potest.  In hoc igitur iniustitia hominis fuit, quod appetitum suum extra mensuram extendit et secundum qualitatem, cum creatori suo parificari uoluit, et secundum tempus, cum ante meritum premium preripere festinauit. Cum igitur summum bonum appetiit, bonum appetiit, sed bene non appetiit, quia illud et immoderate et intempestiue apprehendere concupiuit.



CAP. XuI. Quodnam malum fuit in homine.

uidete ergo quod ibi fuit malum. Nam bonum quod appetebatur malum non fuit, et uoluntas qua appetebatur similiter in quantum uoluntas fuit; et in quantum ad bonum fuit malum non fuit, sed quod sine mensura appetebatur hoc solum malum fuit. Ergo uoluntati hominis nec hoc malum est quod  uoluntas est, quia aliquid est, et omne quod aliquid est, bonum est, nec hoc malum est ad quod est, quia similiter aliquid est, et omne quod aliquid est bonum est, sed quod sine mensura est, hoc malum est. Hoc enim esse non est aliquid esse, sed est aliquid non esse quod esse deberet. Et ideo malum nichil est cum id quod esse deberet non est. Hoc ergo malum, id est non esse: quod esse deberet cum alibi uel pena sit uel ad penam sit, in rationali uoluntate culpa est, quia quoties in ipsa est, ex ipsa et per ipsam est. Ex ipsa quia libero, per ipsam quia arbitrio ipsius factum est. In quo a similitudine Dei quadam peruersa imitatione recedit, ex quo et per quem et in quo est omne quod est, quia cum praua efficitur; ex ipsa et per ipsam et in ipsa hoc solum  est quod nichil est. Et hoc illi peccatum est et iniustitia et culpa, ex qua turpis apparet et reprehensibilis et digna reprobatione, quia non habet formam suam, nec decorem nec pulchritudinem pro qua amari debuisset et adduci ad gloriam.



CAP. XuII. Quod homo, quia in appetitu iusti peccauit, in appetitu commodi punitus est.

Quia ergo homo appetitum iusti deserens peccauit, in retento appetitu commodi punitus est. Nam et ille propterea sic datus est ut inseparabiliter rationali uoluntati adesset, quatenus in eo uel puniretur si a iustitia recederet, uel remuneraretur si in iustitia permaneret, cum utique penam omnino pati non posset: si commodum nullum appeteret. Incommodum quippe nichil aliud esse constat, nisi quod uoluntati  sue siue appetitui contrarium esse probatur. Quia igitur homo appetitum iustitie deseruit; appetitus commodi solus, illi ad penam remansit. In quo quidem dupliciter punitur, siue cum ab iis que ordinate appetit restringitur, siue cum ad alia commoda que ordinate appeti non possunt appetenda relaxatur. In altero est pena, in altero pena et culpa. Mensura autem superioris appetitus in libero arbitrio posita fuerat. Mensura uero inferioris appetitus concessa in dono. Quapropter illam tenere uelle, uirtutis fuisset; istam autem retinere posse, felicitatis. Unde sicut culpa fuit illam non tenuisse, ita pena facta est illam amisisse. In qua tamen pena etiam culpa fuit, quia et hoc quoque mensuram non tenere contra  iniustitiam fuit. Hec autem culpa precedentis culpe pena fuit, quia nisi spiritus in appetitu suo mensuram deseruisset, caro subiecta spiritui aduersus ipsum spiritum in suo appetitu terminum mensure non transiret.



CAP. XuIII. Quare inferior appetitus mensuram non tenet.

Deus etenim primi hominis corpus sanum et integrum condiderat. Sanum, quia nichil illi inerat ad corruptionem. Integrum, quia nichil ei deerat ad perfectionem. Sed in utroque talem conditionem posuerat, ut nec integritas nec sanitas sine adminiculo posset conseruari. Itaque in rebus creatis forinsecus quedam ordinauit, que ad conseruandam atque  tuendam incolumitatem siue integritatem eius ualere potuissent.



CAP. XIX. Quod spiritui cura carnis iniuncta est.

Horum autem prouidendorum curam et officium spiritui qui corpori presidebat iniunxit. Nam sicut Deus presidebat spiritui, ita spiritus presidebat carni, et ipsa caro iumentum spiritus erat. Propterea ad sessorem pertinebat ut iumento suo pabulum prouideret ne deficeret: et hoc solum fortassis tunc sufficere potuisset. Nam modo preter pabulum, et freno et calcaribus opus habet. Freno quidem ut feruentem, et precipitem a malo cohibeat; calcaribus autem ut ad bonum faciendum excitet pigrum. Tunc ergo solum pabulum ministrans sine freno et calcaribus suauiter portaretur; et si forte frenum  ibi esset quo per se nescia incedere regeretur, neque pungi tamen opus haberet quia non esset pigra; nec cohiberi, quia non esset impetuosa. Quia ergo spiritus sessor erat, iniunctum est ei officium ut iumento suo pabulum prouideret. Ne ergo in illo exsequendo  seruili conditione premeretur; dedit ei Deus affectum quo corpus suum amaret, ut sicut eius integritatem et sanitatem diligeret, sic etiam omnia que ad illam seruandam ualerent libenter prouideret. Rursum ne uel in illis querendis labor esset uel in sumendis periculum; indigentiam simul et appetitum carnalem certa mensura temperauit, quatenus ei ad fomentum et pauca sufficere potuissent, et ad satietatem modica. Itaque prouidentia  carnis non tam labor quam oblectamentum et exercitatio futura foret, si homo iustitiam tenuisset. Sed, quia spiritus supra se elatus appetitum suum intra mensuram cohibere noluit, idcirco ad laborem et miseriam illius factum est ut iam in appetitu carnis sue mensuram tenere non posset. Propter peccatum enim spiritus puniendum fregit Deus mortalitate integritatem corporis humani; et ob hoc pluribus iam fomentis indiget quam prius tam ad reparandam incolumitatem quantum periit quam ad conseruandam, quantum remansit. Hinc illa dira necessitas gignitur, ut extra ordinem prime dispositionis necessario appetitum extendat, quatenus scilicet non solum naturam custodiat, sed etiam ut  ipsius nature uitium et corruptionem expellat. Spiritus enim sicut naturaliter datum est ei commodum carnis sue diligere, sic naturaliter etiam habet ut eius incommodum non possit amare.



CAP. XX. Quod necessitas concupiscendi non excusat, quia a uoluntate uenit.

Sciendum uero est quod hec necessitas concupiscendi non ideo culpa non est, quia necessitas est; quia ut esset hec necessitas, non necessitas causa fuit sed uoluntas. Sed quid dicemus? Si hoc naturaliter habet homo ut incommodum suum amare non possit neque commodum suum fastidire. Ergo quidquid appetit commodum illi est, et non appetit nisi commodum suum unquam. Quod si uerum est, quare  reprehenditur aliquando uel accusatur pro eo quod appetit, cum non appetat unquam nisi commodum suum et hoc ei appetere naturaliter datum sit intantum ut ipsa natura in eo quod facta est immobiliter consistente: aliud omnino preter commodum suum appetere non possit.



CAP. XXI. Quod commodum et ordinatum appetendum est.

Sed aliud est id quod aliquo modo commodum est appetere eo modo quo commodum non est, atque id aliud quod commodum est desiderare eo modo quo commodum est. Omne enim quod commodum est, aliquo modo commodum est; et similiter omne quod incommodum est, aliquo modo incommodum  est, et non uniuersaliter. Qui ergo appetit quod aliquo modo commodum est et non appetit eo modo quo commodum est, tamen putans commodum esse eo modo quo appetit; iste non nisi commodum appetit, quamuis commodum non sit illud quod appetit, quia propter commodum appetit quod appetit; et putat commodum suum esse in illo quod appetit. Non ergo decipitur in eo quod commodum suum appetit; quia scit commodum suum esse quod appetit, sed decipitur in eo quod commodum suum esse putat ubi non est: in illo uidelicet quod propter commodum suum appetit. Qui autem appetit quod commodum est, et eo modo appetit quo commodum est, ordinatum tamen non est; non in eo malum constat quod appetit quod commodum est, sed in eo  quod ordinatum non est. Sicut enim datum illi est quod commodum est appetere, ita etiam prohibitum est illi appetere quod inordinatum est. Cum ergo in unum concurrunt quod aliquomodo commodum est et quod ordinatum non est, si appetitus est ad commodum in affectu  refrenandus est tamen ab effectu propter debitum rationis cui ad inordinata ire non est concessum. In hoc enim pulchritudo apparet et dignitas rationis quod affectum suum ab inordinatis cohibet. Quoniam idcirco plura commoda esse debuerunt, a quibus dum ratio presidens affectum quantum in se erat effluentem restringeret, quanta foret dignitas et excellentia illius appareret.



CAP. XXII. Quod nichil appetitur nisi commodum.


Si ergo dicimus quod nichil omnino natura appetere potest preter commodum, non ideo falsum existimandum est quod quedam appetit in quibus commodum eius non est quando decipitur, uel etiam quod quedam appetit in quibus aliquod commodum est, sed ordinatum non est quando preuaricatur. uidemus quod aliquando infirmus potionem appetit uel sectionem; non tamen amaritudinem appetit uel dolorem, sed sanitatem. Et sunt quedam dulcia que appetuntur et male appetuntur, quia inordinata sunt, nec tamen mala sunt quia dulcia sunt, sed quia inordinata sunt. Et rursum sunt quedam amara que appetuntur et bene appetuntur, quia ordinata sunt, nec tamen bona sunt; quia amara sunt, sed  quia ordinata sunt. Et fit nonnunquam ut ea que dulcia sunt aliquid in se boni habeant, et multum mali generant ex se; et sic bonum paruum in illis et magnum malum ex illis. Et rursum fit ut ea que sunt amara aliquid mali habeant in se, et multum boni generent ex se; et sic paruum in illis malum, et bonum magnum ex illis. Et propterea imprudentes qui presentia uident futura non preuident; parua mala fugiunt et magna incurrunt; et parua similiter bona eligunt et magna perdunt. Et in omnibus tamen non nisi commodum appetitur, quando ordinate quidem bene, quando uero inordinate male. Nec tamen idcirco male quia commodum, sed ideo male quia inordinatum.



CAP. XXIII. Quomodo necessitas ex uoluntate uenit.

 Si autem excusabilis uidetur homo pro eo quod natura infirmitate mortalitatis corrupta affectum suum iam ex necessitate ultra mensuram effluentem per se cohibere non potest, considerandum est quod non potest excusare illa necessitas quam precedens operata est uoluntas. Culpa enim uoluntaria penam meruit; pena autem operata est infirmitatem: infirmitas uero induxit necessitatem. Et idcirco quia necessitatem operata est uoluntas, uoluntatem ipsam excusare non potest necessitas. Transgressionem ergo superioris appetitus que solum fuit culpa, subsecuta est transgressio inferioris que est et pena et culpa. In spiritu solo culpa: in carne, et pena, et culpa. Concupiscentia spiritus inordinata, culpa: concupiscentia carnis pena et culpa; pena  precedentis culpe, et culpa subsequentis pene.



CAP. XXIu. Quid generati trahimus et quid regenerati amittimus.

Quando igitur caro mortalis per coitum ad generandam prolem seminatur in concupiscentia, ad nascituram prolem in carne per concupiscentiam transit pena et culpa. Quando uero per sacramentum redemptionis regenerantur qui generati sunt in pena et culpa; emundandis per spiritum regenerationis in ipso originali uitio tollitur non pena, sed culpa. Culpa quippe idcirco tollitur ut iustificentur, pena uera idcirco remanet ut exerceantur.



CAP. XXu. De originali peccato.

De originali peccato multe ac difficiles oboriuntur  questiones, que utrum credendo melius quam discutiendo  tractentur ignoro. Primum queritur quid sit originale peccatum, deinde quomodo a patribus, precipue ab iis in quibus per sacramentum regenerationis solutum est in filios, traducatur, utrum per solam animam, an per solam carnem, an per animam simul et carnem. Et si per solam animam, utrum per creationem, an per traductionem. Si autem per solam carnem quare in animam redundat quod non est ex anima.



CAP. XXuI. Quot modis originale peccatum dicatur.

Originale peccatum dupliciter intelligi potest, siue uidelicet prima illa inobedientia hominis que prima  omnium peccatorum fuit et subsequentium origo omnium exstitit, siue uitium illud cum quo ab illo traducto uniuersi oriuntur, qui ab illo per carnis propagationem traducuntur. Hoc autem uitium originis humane duplici corruptione naturam inficit; ignorantia scilicet mentem, et concupiscentia carnem. Hec duo mala in primo quidem parente pena fuerunt precedentis culpe et culpa actualis; in nobis autem culpa subsequentis pene, et culpa simul et pena originalis. Quando ergo originale peccatum quantum ad primum hominem dicimus, intelligimus primam culpam inobedientie illius que illi quidem originalis dicitur; non quod ab illa uel cum illa originem acceperit natura illius, sed quod ex illa quasi prima omnium postmodum orta sint, et exierint  subsequentia omnia mala illius. Quia autem in illo a prima origine nullum peccatum descendit, illud etiam peccatum quod in illo originale dicitur actuale illius fuit. Quia profecto qui nascendo peccatum non traxit, peccatum non habuit nisi quod agendo perpetrauit.



CAP. XXuII. Quod primo homini actuale fuit, hoc nobis est originale.

Nos autem qui ab illo nascendo originem traximus, quod illi actuale fuit, originale habemus, quia in nos per solam natiuitatem descendit quod in illo per actionem fuit. Natura enim nostra corruptionem quam in illo per ipsius actionem concepit, per nostram solum ad nos natiuitatem traduxit. Et ideo  nos nascendo peccatum concipimus, quod ille non nascendo sed agendo habuit, a quo per natiuitatem uenimus. In illo quippe spiritus per superbiam contra Creatorem tumens obedientiam non tenuit; et idcirco creato ad ulciscendam iniuriam suam spiritum quidem ignorantia, carnem uero concupiscentia damnauit, ut in se bonum agendum non uideat; in carne autem sua malum agere concupiscat. Hec duo uitia ad puniendam superbiam hominis iuste in ipso confirmantur. Ignorantia quidem, dum ab animo subtrahitur lumen ueritatis; concupiscentia uero, dum caro percutitur pena mortalitatis. Hanc igitur originalem corruptionem natura primum uitiata ad posteritatem traduxit - ignorantiam  anime, carni uero concupiscentiam ad corruptionem ministrans.



CAP. XXuIII. Quid sit originale peccatum.

Si ergo queritur quid sit originale peccatum in nobis intelligitur corruptio siue uitium quod nascendo trahimus per ignorantiam in mente, per concupiscentiam in carne.



CAP. XXIX. Quomodo originale peccatum a patribus in filios transeat.

Postquam igitur demonstratum est quid sit originale peccatum, consequens est ut etiam inuestigemus qualiter a patribus traducatur ad filios, id est utrum secundum solam animam, an secundum solam carnem, an secundum utrumque. Quidam originale peccatum non solum per carnem sed etiam  per animam a patribus in filios descendere putauerunt, quoniam non solum carnem sed animam quoque ex traduce materie esse crediderunt. Sicut enim in generatione prolis de carne paterna substantialiter caro trahitur, ita de gignentis anima, anima geniti essentialiter deduci ab istis existimatur, propter quod sicut de corrupta carne caro corrupta seminatur, ita et de anima peccatrice anima peccatrix corruptione originali infecta, trahitur.



CAP. XXX. Quod anima non sit ex traduce.

Hic autem quidam doctorum multas hinc inde rationes et auctoritates opposuisse inueniuntur, quibus non animam sed solam carnem ex traduce esse astruere conati sunt. Et hec quidem ratio prima est quod spirituali nature non conuenit, neque  ex materia esse, quoniam essentialiter simplex est sed neque materiam esse, quoniam in unitatis sue simplicitate indiuidue semper consistens augeri uel multiplicari omnino non potest. Simplex enim natura propagationem non facit, ubi ad illud quod propagandum est ex eo a quo propagandum est pars sumi non potest nisi totum transierit. Quod ergo unum est inter duo si totum transierit, nichil ex eo remanet illi a quo est. Si autem totum permanet, nichil confertur illi ad quod est. Si igitur anima ex anima gignitur sicut caro ex carne, dicant quomodo simplex illa substantia aut tota in gignente remaneat si in genitum transierit, aut tota in genitum transeat si in gignente remanserit. Nisi forte omnes animas consubstantiales dicere uelint, et illam naturam  simplicem in propagatione filiorum personaliter quidem multiplicari, sed essentialiter non diuidi. Non attendentes quanta inconuenientia hanc assertionem sequantur si una et eadem essentia simul beatitudini et damnationi, glorie et pene addicta credatur. Postremo dum dicat auctoritas: Reuertatur puluis in terram de qua sumptus est; et spiritus redeat ad Dominum qui fecit illum ; manifeste ostenditur quod non spiritus de spiritu, sed caro de carne materialiter traducatur. Quamuis enim nostra corpora primo loco materialiter de terra sumpta non sint; idcirco tamen non inconuenienter de terra sumpta esse dicuntur, quia primi hominis corpus a quo nostra corpora materialiter  de materia descenderunt de terra per materiam sumptum est. Quod licet sub eodem intellectu de spiritibus quoque nostris etiam si ex traduce esse crederentur posset dici, quod a Deo dati sunt in eo quod a Domino datus est primus ille spiritus a quo per materiam descenderunt. Tamen in hoc probabilius constat animas ex traduce non esse, quod sicut in primo homine corpus de terra sumptum; spiritus uero a Deo datus legitur, ita et ratio expostulat ut in sequentibus quoque hominibus caro quidem de carne descendere, spiritus autem a Domino uenire credatur. uerumtamen cum spiritum rationalem a Domino datum siue inspiratum legimus, nequaquam eum quasi materialiter de diuina essentia siue substantia sumptum credere debemus. Sed quod corpus  per materiam de terra uenit; spiritus autem sine preiacente materia per solam Creatoris potentiam esse accepit. Sicut corpus ab illo est ex quo materiam traxit, sic spiritus ab illo est per quem et a quo esse incepit. Per illum uidelicet cum fecit, ab illo autem cum dedit. Dicit autem rursum Psalmista: Qui finxit sigillatim corda eorum . Corda quippe, id est rationales spiritus siue animas Deus sigillatim fingere dicitur; quia ea  de nichilo creare perhibetur. Propterea cum in lege scriptum sit: Si quis percusserit mulierem pregnantem et illa abortiuum fecerit; si non fuerit formatum, reddat animam pro anima ; aperte declaratur quod cum caro ex carne  seminatur, anima similiter ex anima non trahitur. Si enim cum carne anima seminatur, quare in abortiuo et non formato anima pro anima non redderetur? Cum ergo in abortiuo tantum formato anima pro anima reddi iubetur, quid nisi in eo quod necdum formatum est animam adhuc non esse ostenditur? Ut uidelicet quemadmodum in primo homine prius corpus formatum, deinde animam infusam legimus; ita etiam in subsequentibus omnibus prius in uulua corpus humanum formari, deinde animam infundi credamus. Quod si cui forte mirum uideatur quomodo paternum semen in uulua ante animationem uel crescere possit uel uegetari uel etiam usque ad ipsam humani corporis effigiem promoueri; uideat quomodo arbusta et plante et germina  uniuersa eiusmodi animam non habentia sola uiriditate uegetantur et crescunt, et motu suo in formam proprio generi conuenientem producantur. His igitur et huiuscemodi rationibus probabile factum est, animas ex traduce non esse; sed nouas de nichilo creatas nouis quotidie corporibus de paterno semine sunt, et rursum in uulua formatis ad uiuificationem infundi. In quibus tamen omnibus nulla unquam ratio siue auctoritas in tantum preualere potuit ut dubietatem tolleret questionis, excepto eo solo quod fides catholica magis credendum elegit animas quotidie corporibus uiuificandis sociandas de nichilo fieri quam secundum corporis naturam et carnis humane proprietatem de traduce propagari.  Si autem anime ex traduce esse ducerentur, non tanta questio esset, quia manifestior iustitia esset in eo quod peccatum originale a patribus in filios transire dicitur. Sed nos si occulta Dei iudicia ratione comprehendere non possumus, tamen pro soluendis dubiis dubia alia asserere non debemus. Queritur tamen si anime ex traduce non sunt, quomodo peccato parentum filii obnoxii efficiuntur? Quod enim in parente peccatum est per illam utique naturam solam in filium descendit, que sola per generationem a patre in filium transit. Si ergo sola caro seminatur, per solam utique carnem peccatum originale traducitur. Quod si uerum est duo nobis querenda occurrunt. Unum scilicet quomodo per solam carnem sine anima peccatum a patre in  filium transeat, alterum quomodo anima illius peccati quod per solam carnem et in sola carne descendit, particeps fiat. Nam caro sine anima quomodo peccatum habere potest, que sine anima peccare omnino non potest? Si ergo in carne sine anima peccatum non fuit, quomodo per carnem aut in carne ad animam peccatum transire potuit? Quod enim aliquando in carne non fuit, ex carne illud postmodum anima non accepit.



CAP. XXXI. Quomodo per carnem peccatum transit ad animam.

Duo uitia humana natura a prima sui corruptione concepit, a quibus subsequentium omnium malorum propago postmodum pullulauit. Hec autem erant ignorantia boni et concupiscentia mali, quorum  unum, id est ignorantia, mentem infecit; alierum, id est concupiscentia, carnem maculauit. Ignorantia pena fuit elationis, concupiscentia effectus mortalitatis. Ita quatuor mala in homine apparent: superbia, ignorantia, mortalitas, concupiscentia. Superbia mentis culpa tantum; mortalitas carnis pena tantum; ignorantia culpa et pena in mente; concupiscentia pena et culpa in carne. Propter elationem animus obscuratus est per ignorantiam, propter mortalitatem caro emollita per concupiscentiam. Quia enim animus per elationem contra Deum tumuit, ignorantia percussus lumen ueritatis amisit. Quia uero caro mortalitate percussa est, ipsa sui languoris infirmitate dissoluta extra mensuram prime dispositionis desideria sua extendit.  Hec est enim ipsa que carnis concupiscentia uocatur, naturalis scilicet appetitus siue affectus ordinem transgrediens et mensuram transcendens. Ordinem transgrediens, quando mouetur ad ea que non debet; mensuram transcendens, quando mouetur aliter quam debet. Ordinem enim appetitus transgreditur, quando ea appetimus que appetere non debemus. Mensuram autem appetitus non tenet, quando etiam ea que appetenda sunt aliter appetimus quam debemus. Sic igitur ex culpa prima et pena ultima duo media orta sunt, culpa et pena. Ignorantia boni, culpa et pena in mente; concupiscentia mali, culpa et pena in carne. In quibus peccati originalis radix consistit. Quia igitur caro  humana a parentibus cum mortalitate seminatur, in eo ipso quod seminata subiacet mortalitati uiuificata postmodum carnalis concupiscentie subiecta inuenitur necessitati, quia ipsa mortalitatis infirmitas causa est quam consequitur concupiscendi necessitas. Caro igitur que in concupiscentia seminatur cum mortalitate concipitur, cum necessitate concupiscendi nascitur. In eo a quo seminatur culpam habet et actum culpe. In eo quod seminatur nec culpam habet nec actum culpe, sed causam. In eo quod nascitur causam culpe et culpam habet, sed actum non habet. Causa culpe corruptio mortalitatis est, culpa concupiscentia est. Actus culpe concupiscere est, causa culpe radix est. Culpa ipsa arbor, actus culpe fructus. In eo itaque quod seminatur,  corruptio mortalitatis est. In eo autem quod nascitur, uitium concupiscentie est. In eo autem quod mouetur per concupiscentiam, actus qui a motu uoluntatis inchoatur, motu operis perficitur. Non itaque nascentes propterea sine uitio esse existimentur, quia non concupiscunt, quoniam radicitus uitium concupiscentie in ipsis est, per quod postea cum operantur concupiscunt.



CAP. XXXII. Quomodo ignorantia uitium sit.

Ignorantia autem non propterea uitium est in eis, quia cum nascuntur ueritatem non agnoscunt quando non debent; sed, quia tunc cum nascuntur uitium in eis est, quo postea impediuntur ne ueritatem agnoscant quando debent. Nasci quippe sine cognitione natura est, non culpa. Sed in eo uitio nasci  quo postea a cognitione ueritatis impediantur, culpa est non natura. Hoc autem uitium in corruptione carnis est et in corruptione sensus carnalis, qui sensus carnalis si integritatem suam haberet prouectus et exercitatus, iudicium ueritatis per ea que foris uiderentur admonitus, sine labore conciperet. Quia uero ex carne corrupta integritate sua priuatus est, puram sine confusione erroris ueritatem haurire non potest.



CAP. XXXIII. Quod angeli facti sunt ut intus erudirentur, homines foris.

Angeli quippe quia perfecti facti sunt ab intus eruditi sunt; homines autem excepto duntaxat primo illo, qui sicut suo modo perfectus factus est, ita et ipse quoque ab intus eruditus est, quia per interualla  temporum ad cognitionem promoueri debuerunt, per species rerum temporalium et uisibilium foris ad cognitionem ueritatis excitandi et erudiendi fuerunt. Que tamen excitatio et eruditio naturaliter et sine labore homini adesset, si sensus hominis in carne mortali per peccatum corruptus non fuisset, ut tunc plenum ac perfectum constaret, quod ait Apostolus: Inuisibilia eius a creatura mundi per ea que facta sunt intellecta conspiciuntur .



CAP. XXXIu. Unde concupiscentia nascitur et unde ignorantia.

In carne igitur mortali ex sensualitate corrupta nascitur uitium concupiscentie, ex sensu corrupto uitium ignorantie. Ibi quia appetitus querende necessitatis  ultra mensuram se extendit; hic autem quia instrumentum concipiende ueritatis ab integritatis uigore deficit. Hoc autem difficultatem questionis maximam adducit, quod originale peccatum, non nisi in solo carnalis corruptionis uitio assignari uidemur, quod tamen usque ad participationem anime rationalis extendi necesse est confiteamur.



CAP. XXXu. Quomodo anima peccati originalis particeps fiat.

Quomodo autem anima que munda ac sine uitio creatur, particeps fiat illius uitii quod per solam carnem adducitur, dignum inquisitione esset, si aliqua hoc diligentia inuestigari posset. Nunc autem quia scientie humane expositum non est ad cognitionem; fide a nobis credendum est, non curiositate  inquirendum. Nam si dicimus animam quando corpori commiscetur uoluntate quadam ad delectationem culpe inclinari; iam non originali tantum sed actuali quoque peccato obnoxiam esse demonstramus. Si uero necessitate aliqua ad consortium corporis et ad contagium uitii corporalis detrusam confitemur, ex ipsa necessitate a reatu absolutam esse ostendimus. Quod enim omnino necessitatis est, imputabile non est; quod autem uoluntatis est non originale est, sed proprium est. Constat igitur quod anima rationalis corpori humano infusa nec uoluntate corrumpitur ne peccatum sit actuale, nec necessitate corrumpitur ne uitium sit non imputabile. Non itaque malum illi est aut mala uoluntas quia nondum uelle accepit, aut opus malum quia nondum  adhuc bene uel male agere potuit; sed malum illi est quia talis est que nisi per gratiam adiuuetur, neque cognitionem ueritatis accipere, neque concupiscentie carnis sue resistere possit. Hoc autem illi inest non de integritate conditionis, sed de societate carnis corruptibilis. Que uidelicet corruptio quia a primo parente in omnem posteritatem per carnis propagationem traducitur, originalis peccati maculam in uitio ignorantie et concupiscentie ad uniuersos dilatatur. Quod si queritur qua iustitia anime imputentur que neque ex creatione accepit, neque ex uoluntate perpetrauit; sed ex sola carnis societate contraxit, quam tamen societatem non ipsa suo arbitrio uindicauit, sed in precepto et dispositione creatoris sui suscepit. Nos tandem id quod uerum  est profiteri oportet, iustitiam diuinam in hoc irreprehensibilem quidem esse, sed comprehensibilem non esse.



CAP. XXXuI. Ratio quorumdam de animabus incorporandis.

Nam ii qui dicunt Deum a principio proposuisse animas corporibus uiuificandis sociare, et corporum quidem generandorum homini officium iniunxisse, animarum autem creandarum potestatem sibi retinuisse, ut homo iustus corpora munda generaret: Deus autem iustus animas mundas crearet et corporibus sociaret. Et si homo opus suum corrupit, Deus propositum suum mutare non debuit. Proptereaque Deus secundum propositum bonum animas  mundas crearet et corporibus sociaret, dum in quibus corruptionem inueniunt et corruptionem trahunt non hoc ex Deo esse qui sine corruptione illas facit; sed ex homine qui corporum naturam corrupit. Qui ergo hoc dicunt rationem diuine iustitie non exponunt; quia, sicut ad diuinam bonitatem non pertinuit ut eas malas faceret, sic nec conuenire uidebatur ut proponeret illic collocare ubi malas fieri necesse esset. Non igitur magnopere insistendum est ut ratione inuestigetur, quod fide magis quam ratione scrutari oportet.



CAP. XXXuII. Quomodo a patribus iustis peccatores filii nascuntur.

Queritur tamen quomodo originale peccatum contrahunt, qui generantur ab iis qui originalis peccati,  siue per sacramenta fidei, siue sola fide remissionem acceperunt. Quomodo enim a patribus in filios transire potest, quod in ipsis patribus non est? Sed sciendum est quod originale peccatum quod a patribus per carnis generationem traducitur ad filios, quamuis in his qui gignunt quantum ad culpam remissum sit, quantum ad penam tamen permansit. Quantum ad culpam, remissum, quia non imputatur. quantum ad penam, retentum, quia non tollitur; Hoc enim est quod ait Apostolus: Iam nichil damnationis est his qui sunt in Christo Iesu . Ut uidelicet ostenderet, quia his qui sunt renati in Christo Iesu, quamuis infirmitas originalis corruptionis non tollitur, interueniente tamen regenerationis sacramento ad damnationem non imputatur.  Quibus fomes quidem peccati inesse potest, sed peccatum dominari non potest quandiu libertatem suam custodiunt, et spiritum adoptionis uoluntarie peccando non amittunt. Liberati enim a seruitute peccati sub corruptione quidem mortalitatis necessitate tenemur, sed dominio peccati non nisi ex uoluntate subiicimur. Propter quod idem Apostolus dicit: Non regnet peccatum in uestro mortali corpore . Corpus quidem nostrum necessitate mortale in ipsa corruptionis radice fomitem peccati portat; sed ubi spiritus libertatis est, peccatum ipsum ad regnandum surgere non potest. Sic itaque originale peccatum quod in parentibus per regenerationem deletum est quantum ad culpam, quia tamen ad penam remanet; ad eos qui generantur transiens non solum  ad penam constat, sed etiam imputatur ad culpam, donec percepto lauacro regenerationis in ipsis quoque culpa deleatur, etiam si pena remaneat.



CAP. XXXuIII. Utrum omnia peccata precedentium patrum ad filios transeant.

Queritur autem utrum omnia peccata precedentium patrum ad filios transeant, sicut illud primi parentis delictum in omnes qui ex ipso nati sunt redundasse uidemus? Quod si uerum est, quanto posteriores tanto utique sunt miserabiliores. Nec equa uidetur conditio ut tempus preiudicet ueritati, nisi forte natura quanto magis corrumpitur, tanto deterior seminatur. Cum enim dicat Scriptura: Reddam peccatum patrum in filios usque in tertiam et  quartam generationem ; manifeste ostenditur quod a filiis peccata patrum requirantur. Sed quare usque in tertiam et quartam generationem et non usquequaque, non facile est demonstrari nisi forte ea que per iustitiam in omnes generationes exquiri potuerunt; per misericord am in tertia et quarta generatione terminantur, ne forte iudicium importabile fieret, si cuncta precedentium peccata in subsequentibus ultio diuina puniret. Quod autem in alio loco dicitur: Filius non portabit iniquitatem patris et pater non portabit iniquitatem filii ; de illa ueraciter iniquitate intelligitur, quam personaliter discreti et essentialiter et ab inuicem diuisi pater et filius operantur. Ex quo enim filius a patre et pater a filio est alius in persona effectus,  sicut uterque proprio arbitrio operari habet, sic quod alter facit deinceps alteri imputari non debet. Quod autem dictum est: Reddam peccata patrum in filios, de illis peccatis intelligi oportet que patres commiserunt priusquam de ipsis nascerentur ii ad quos peccata eorum redundare debuerunt. Quare ergo usque in quartam generationem, nisi quia uel per misericordiam rigor iustitie temperatur, uel per tertiam et quartam generationem omnis generatio intelligitur, uel  cousque peccata patrum in filiis puniri dicuntur, quo ipsi filii eorumdem patrum peccata uidentes imitantur.  Ut intelligamus nunquam filios in peccatis parentum fieri participes, nisi prius fuerint peccando effecti imitatores, ut suo quisque peccato non alieno damnetur, dum alienum suum facit quod amando et sequendo imitatur. Sic enim generaliter dictum conuenientius intelligitur. Filius non portabit iniquitatem patris, et pater non portabit iniquitatem filii, ut nunquam peccata aliena noceant nisi iis qui ea peccando imitantur. Cum enim contra id quod dictum fuerat: Patres comederunt uuam acerbam et dentes filiorum obstupescunt , oppositum sit: Filius non portabit iniquitatem patris, et pater non portabit iniquitatem filii. Anima que peccauerit ipsa morietur . Necesse est ut si in priori sententia precedentium patrum peccata ad  subsequentes filios transire significatum accipimus, in subsequenti assertione suo quemque peccato teneri, neque precedentia peccata patrum ad subsequentes filios redundare intelligamus. Quod si uerum est, constat quod peccata patrum actualia ad filios non transeunt, sed originale solum, quod ceteris omnibus tanto maius fuit quanto magis pre ceteris omnibus naturam ipsam mutare potuit. Quod quidem in eadem corruptione seminatur ad posteritatem pertransit, qua in prima radice sua naturam humanam corruptam infecit.



PARS OCTAuA. DE REPARATIONE HOMINIS.



CAP. PRIMUM. De eo quod tria sunt consideranda circa reparationem hominis.


Prima culpa hominis fuit superbia, quam triplex pena subsecuta est. Una que pena est tantum, id est mortalitas corporis. Due relique et pene sunt et culpe, quarum una est concupiscentia carnis; altera est ignorantia mentis. Quod igitur homo tali pena percussus est per quam culpa non purgaretur sed augeretur, nisi per gratiam postmodum liberatus fuisset; per penam temporalem ad penam eternam descenderet. Ne autem damnandus inueniretur si statim iudicaretur dilatum est iudicium eius. Et quia diuina eum misericordia ad salutem preordinauit; in hoc tempore exspectationis et dilationis locum penitentie ei et correctionis  assignauit, quatenus eum interim per gratiam suam talem efficeret, quem tandem non solum misericorditer sed etiam iuste ad salutem iudicare ualeret. Tria ergo hic in reparatione hominis primo loco consideranda occurrunt: tempus, locus, remedium. Tempus est presens uita ab initio mundi usque ad finem seculi. Locus est mundus iste. Remedium in tribus constat: in fide, in sacramentis, in operibus  bonis. Tempus longum, ne imparatus preoccupetur. Locus asper, ut preuaricator castigetur. Remedium efficax, ut infirmus sanetur.



CAP. II. De quinque locis.

Quinque sunt loca. Unus in quo est solum bonum et summum bonum. Unus in quo est solum malum et summum malum. Post hec alia duo. Alter sub summo in quo est solum bonum, sed non summum. Alter supra imum in quo est solum malum, sed non summum, in medio unus, in quo est et bonum et malum, neutrum summum. In celo est solum bonum et summum; in inferno est solum malum et summum; in paradiso est solum bonum sed non summum; in igne purgatorio solum malum, sed non summum; in mundo est bonum et malum,  neutrum summum. Paradisus est locus inchoantium et in melius proficientium; et ideo ibi solum esse bonum debuit, quia creatura a malo initianda non fuit. Non tamen summum esse debuit, quia si summum ibi esset bonum illic positis profectus non esset. Celum locus est confirmatorum bonorum et per disciplinam ad summum profectum pertingentium. Unum solum summumque bonum in eo collocatum  est. Infernus est locus confirmatorum malorum et disciplinam irrecuperabiliter deserentium; et ideo ibi solum et summum malum positum est. Purgatorius ignis est locus in prima correctione minus correctorum, et in secunda perficiendorum; et ideo solum malum habere debuit ut priore peior esset ubi et malum simul et bonum consistit. Mundus est locus errantium et reparandorum; et ideo simul bonum et malum in eo ordinatum est, ut per bonum quidem consolationem accipiant; per malum uero correctionem. Non tamen summum bonum aut summum malum ibi est, ut sit quo et persistentes in malo deficere, et recedentes a malo proficere possint. Sic igitur celum in summo est, post celum paradisus, post paradisum mundus, post mundum  ignis purgatorius, post purgatorium infernus. Diabolus ergo qui a summo ceciderat, in imum detrusus est, propterea quia reparandus non erat. Homo autem quia non a summo corruit, non est positus in imo, sed in medio collocatus, ut ei locus esset quo ascendere posset per meritum iustitie, uel descendere per reatum culpe.



CAP. III. Quomodo dispositus est homo ad penitentiam.

Positus est ergo homo in mundo isto in loco penitentie, spatio penitendi indulto, ut mala corrigeret, bona repararet, ut tandem correctus ad iudicium ueniens; non pro culpa penam, sed pro iustitia gloriam sibi preparatam acciperet. Restat ergo ut dum tempus est consilium exquirat et auxilium requirat correctionis et liberationis sue. Sed quia  ipse per se ad neutrum sufficiens inuenitur, necesse est ut ille qui per gratiam suam differt iudicium, interim per eamdem gratiam ostendat euadendi consilium; et post consilium conferat auxilium. Sic itaque oportet ut interim deponat personam iudicis, assumat personam prius consiliatoris, postea auxiliatoris, ita duntaxat ut primo hominem totum sibi dimittat, quatenus et ipse homo et ignorantiam suam experiatur et intelligat se indigere consilio, deinde etiam defectum suum sentiat, et agnoscat se opus habere auxilio. Tali igitur ratione in tempore naturalis legis totus homo dimissus est sibi; postea in tempore scripte legis cognoscenti ignorantiam suam datum est consilium; postremo in tempore gratie confitenti defectum suum prestitum  est auxilium. Consilium erat in ratione satisfactionis. Auxilium erat in effectu redemptionis. Ut ergo rationem satisfactionis quam pro peccato suo homo debet resoluere Creatori euidentius cognoscere possimus: causam hominis prius necesse est paulisper attentius consideremus. Causa uero hec inter personas tres agenda formatur, scilicet Deum, hominem et diabolum.



CAP. Iu. De causa hominis aduersus Deum et diabolum.

Hi ergo tres in causa ueniunt, homo, Deus et diabolus. Diabolus iniuriam Deo fecisse conuincitur, quia seruum eius hominem et fraudulenter abduxit, et uiolenter tenuit. Homo similiter Deo iniuriam fecisse  conuincitur, quia et preceptum eius contempsit et se sub manum alienam ponens sue seruitutis damnum illi intulit. Item diabolus homini iniuriam fecisse conuincitur, quia illum et prius bona promittendo decepit, et post mala inferendo nocuit. Iniuste ergo diabolus tenet hominem, sed homo iuste tenetur; quia diabolus nunquam meruit ut hominem sibi subiectum premeret, sed homo meruit per culpam suam ut ab eo premi permitteretur. Licet enim ignoraret falsum esse quod diabolus promisit, non tamen ignorauit quod etiam si uerum esset contra Creatoris uoluntatem concupiscere non debuit. Iuste ergo subiectus est homo diabolo quantum pertinet ad culpam suam: iniuste autem quantum pertinet ad diaboli fraudulentiam. Si igitur homo talem  patronum haberet cuius potentia diabolus in causam adduci posset, iuste dominio eius homo contradiceret; quia nullam diabolus iustam causam habuit quare sibi ius in homine uindicare debuerit. Patronus autem nullus talis inueniri poterat nisi solus Deus, sed Deus causam hominis suscipere noluit, quia homini adhuc pro culpa sua iratus fuit. Oportuit ergo ut prius homo Deum placaret, et sic deinde Deo patrocinante cum diabolo causam iniret. Sed Deum rationabiliter placare non poterat, nisi et damnum quod intulerat restauraret, et de contemptu satisfaceret. Homo uero nichil habuit quod digne Deo pro oblato damno recompensaret. Quia si quid de irrationali creatura redderet, pro rationali sublata, minus esset. Sed nec hominem pro homine  reddere potuit, quia iustum et innocentem abstulerat, et neminem nisi peccatorem inuenit. Nihil ergo homo inuenit unde Deum sibi placare posset, quia siue sua, siue seipsum daret digna recompensatio non esset. uidens ergo Deus hominem sua uirtute iugum damnationis non posse euadere, misertus est eius; et primum gratuito preuenit eum per solam misericordiam ut deinde liberaret per iustitiam. Hoc est quia homo ex se iustitiam euadendi non habuit; Deus homini per misericordiam, iustitiam dedit. Neque enim ereptio hominis perfecte rationabilis esset, nisi ex utraque parte iusta fieret; hoc est sicut Deus iustitiam habuit hominem requirendi, ita et homo iustitiam haberet euadendi. Sed hanc  iustitiam homo nunquam habere potuisset, nisi Deus illi per misericordiam suam illam tribueret. Ut ergo Deus ab homine placari posset, dedit Deus gratis homini quod homo ex debito Deo redderet. Dedit igitur homini hominem quem homo pro homine redderet, qui ut digna recompensatio fieret priori non solum equalis sed maior esset. Ut ergo pro homine redderetur homo maior homine, factus est Deus homo pro homine; et dedit se homo homini, ut se assumeret ab homine. Incarnatus est Deus Dei Filius, et datus est hominibus Deus homo Christus. Sicut Isaias sit: Puer datus est nobis , etc. Quod ergo homini datus est Christus, Dei fuit misericordia. Quod ab homine redditus est Christus, fuit hominis iustitia. In natiuitate enim Christi iuste  placatus est Deus homini; quia talis homo inuentus est pro homine qui non solum, ut dictum est par, sed etiam maior esset homine. Ideo in natiuitate Christi angeli mundo pacem nuntiabant, dicentes: Gloria in excelsis Deo, et in terra pax hominibus bone uoluntatis . Sed adhuc super erat homini, ut sicut restaurando damnum placauerat iram, ita quoque pro contemptu satisfaciendo dignus fieret euadere penam. Sed hoc conuenientius fieri non poterat, nisi ut penam quam non debebat sponte et obedienter susciperet, ut de pena quam per inobedientiam meruerat eripi dignus fieret. Hanc autem penam homo peccator soluere non poterat, qui quamcunque penam susciperet non nisi digne et iuste propter contemptus primi reatum sustineret.  Ut ergo homo iuste debitam penam euaderet, necesse fuit ut talis homo pro homine penam susciperet qui nichil pene debuisset. Sed talis nullus inueniri poterat nisi Christus. Christus ergo nascendo debitum hominis patri soluit, et moriendo reatum hominis expiauit, ut cum ipse pro homine mortem quam non debebat sustineret, iuste homo propter ipsum mortem quam debebat euaderet, et iam locum calumniandi diabolus non inueniret; quia et ipse homini dominari non debuit, et homo liberari dignus fuit. Idem itaque et iudicium nostrum et causam fecit, sicut scriptum est: Quoniam fecisti iudicium meum et causam meam . Causam nostram fecit, quia debitum Patri pro nobis soluit, et moriendo reatum expiauit. Iudicium uero  quia descendens ad inferos et portas mortis frangens captiuitatem que ibidem tenebatur liberauit. Iudicium ergo diaboli aduersus Deum factum est statim ab initio seculi. Iudicium hominis aduersus diabolum, in passione Christi. Iudicium hominis aduersus Deum differtur usque in consummationem seculi. Et ideo homo si prius per Christum Deo conciliari uoluerit, post iudicium sui sine timore damnationis exspectabit.



CAP. u. De discretione iudiciorum.

Quatuor sunt iudicia, secundum prescientiam, secundum causam, secundum operationem, secundum retributionem. Secundum prescientiam iudicati fuimus antequam essemus. Secundum causam  iudicamur ex quo esse incipimus, quando boni uel mali sumus. Secundum operationem iudicamur, quando operibus foris ostendimus quales intus apud nos sumus. Secundum retributionem iudicabimur, quando in percipienda mercede operum cognoscemus quales ab eterno apud Deum preuisi fuimus. Ex his quatuor iudiciis duo sunt occulta: iudicium scilicet secundum prescientiam, et iudicium secundum causam; et ideo in eis iudicium humanum non recipitur. Duo manifesta, id est iudicium secundum operationem; et iudicium secundum retributionem. In quorum altero, id est iudicio secundum operationem, hominibus a Deo in presenti iudicandi potestas datur. Alterum uero, hoc est iudicium secundum retributionem, non ab hominibus, sed a Deo  coram hominibus iudicabitur. Sed iudicium secundum prescientiam occultum est et immutabile; iudicium secundum causam occultum est et mutabile; iudicium secundum operationem manifestum et mutabile; iudicium secundum retributionem manifestum et immutabile. Iudicium secundum operationem imago quodammodo est, et sacramentum iudicii secundum retributionem. Quia illud manifestat causam et prescientiam innuit, hoc uero manifestabit causam, et confirmabit prescientiam. Item considerandum est quod iudicium aliter fit ubi sententia dictatur, aliter ubi profertur. In dictanda quidem sententia omnis iudicii iudicat simul Pater et Filius et Spiritus sanctus. In proferenda autem iudicat solus Filius, quia in diuinitate sua cum Patre et  Spiritu sancto omnis iudicii sententiam dictare habuit; in humanitate sua omnis iudicii sententiam proferre solus accepit. Propterea humanitas  quantum ad dictandam sententiam dixit: Ego non iudico quemquam ; sed tamen quia proferre habet secundum quod dictata est subdit: Sicut audio iudico . Quod enim intus audit ubi sententia dictatur, foris iudicat ubi profertur. His itaque breuiter de discretione iudiciorum propositis, nunc ad ipsam narrationis nostre seriem reuertamur.



CAP. uI. Cur Deus homo.

Factus est itaque Deus homo ut hominem quem fecerat liberaret, ut idem esset creator hominis et  redemptor. Missus itaque Filius, ut in adoptione paterna assensum suum demonstraret. uenit sapientia ut uinceret malitiam, ut hostis qui astutia uicerat, prudentia uinceretur.



CAP. uII. Quid ad nos pertinuit passio Christi.

Suscepit de natura hostiam pro natura, ut de nostro esset holocaustum offerendum pro nobis, ut in hoc ipso ad nos pertineret redemptio; quia de nostro sumpta erat immolatio. Cuius quidem redemptionis participes efficimur, si ipsi redemptori per carnem nobis sociato per fidem unimur. Natura quidem humana tota per peccatum corrupta fuerat, et tota propter peccatum damnationi debita erat; et idcirco si tota damnata fuisset, iniustitia non fuisset. uenit autem gratia et elegit quosdam de massa uniuersitatis  per misericordiam ad salutem; quosdam autem per iustitiam deseruit ad damnationem. Et quos per misericordiam saluauit, non sine iustitia saluauit, quia in eius potestate erat ut hoc iuste facere posset, quos tamen si non saluasset iuste fecisset; quia in eorum merito erat ut si hoc faceret iniustum non esset.



CAP. uIII. De iustitia potestatis et equitatis.

Iustitia enim alia est secundum debitum facientis, alia secundum meritum patientis, iustitia secundum debitum facientis est potestatis, iustitia secundum meritum patientis est equitatis. Iustitia potestatis est qua sine iniustitia licet facienti si uelit quod eius potestati debetur. Iustitia equitatis est qua retribuitur patienti  quod eius merito debetur.  Cum ergo Deus punit peccatorem, iuste facit; quia eius potestati debetur ut hoc possit si uelit, et iuste punitur qui patitur; quia secundum meritum suum ei retribuitur quod eius merito debetur, et est illic potestas iusta qua Deus iuste facit et ipse iustus est. Et hic retributio equa qua peccator iuste patitur, qua tamen ipse non est iustus, sed pena eius iusta est. Cum uero Deus iustificat peccatorem iuste agit, et iustus est iustitia potestatis qua ei hoc licet. Qui uero iustificatur iustus est iustitia quam accipit, sed non in eo quod contra meritum suum accipit; sed tamen iniustus non est, quia non facit ipse quod accipit, quia per se non accipit, sed patitur tantum quod accipit, et est qui facit quia facit, et iustitia qua facit: et est iustus qui accipit iustitiam quam  accipit, non tamen quia accipit, quia sine iustitia sua per solam gratiam iustitiam accipit.



CAP. IX. De iustitia patiente et cogente.

Item sciendum est quod iustitia alia patiens, alia cogens. Iustitia patiens est qua si fiat aliquid iustum est; si non fiat, iniustum non est. Iustitia cogens est qua sic aliquid iuste fit, ut si non fieret iniustum esset. Propter quod iustitia patiens dispensationem habet, iustitia cogens necessitatem. Sic igitur Deus de massa generis humani quosdam ad saluationem assumens iustitia utitur debite potestatis, quosdam uero ad perditionem deserens, iustitia utitur licite equitatis. Illic de debito suo, hic de merito nostro. Si uero eos quos nunc ad saluationem assumit desereret iniustitia non esset, quoniam secundum merita  sua reciperent iustitiam equitatis. Si autem eos quos nunc deserit assumeret, similiter iniustitia non esset; quia in eorum saluatione uteretur iustitia potestatis. Siue igitur in his qui saluantur siue in his qui damnantur iustitia patiens est per quam illud quod fit sic iustum est, ut etiam si aliter fieret iniustum non esset. Nam et ii qui secundum merita sua iuste damnantur, per gratiam Dei iuste saluari potuissent si Deus uoluisset. Et rursum qui per gratiam Dei iuste saluantur, secundum merito sua iuste damnari potuissent si Deus eos saluare noluisset. Sic igitur quod uoluit utrumque iustum fuit, ut etiam si aliter uoluisset iniustum non fuisset, quia potestas est in uoluntate eius, quia sine iniustitia  facere illi licet quodcunque uoluerit.



CAP. X. Quod aliter Deus redemisse potuisset hominem si uoluisset.

Propter quod ueraciter profitemur quod redemptionem generis generis humani etiam alio modo Deus perficere potuisset si uoluisset. Sed quod iste nostre infirmitati conuenientior fuit ut Deus homo fieret, et pro homine mortalitatem hominis assumens ad spem sue immortalitatis hominem reformaret. Ut non diffidat iam homo se ad bona illius posse ascendere, quem ad sua mala toleranda uidet descendisse; et ut in Deo humanitas glorificata exemplum esset glorificationis hominibus. Ut in eo quod passus est uideant quid ei retribuere debeant, in eo autem quod glorificatus est considerent quid ab eo debeant exspectare.  Ut et ipse sit uia in exemplo, et ueritas in promisso, et uita in premio.



CAP. XI. Qua ratione instituta sunt sacramenta.

Postquam primus parens generis humani propter inobedientie culpam a paradiso exsulans uenit in hunc mundum; diabolus ius tyrannicum in illo exercens, sicut eum prius fraudulenter seduxerat, ita postmodum uiolenter possidebat. Sed Dei prouidentia que hunc ad salutem disponebat sic iustitie rigorem per misericordiam temperauit, ut eum quidem ad tempus ab illo premi permitteret; et tamen ne ab illo in eternum premeretur ex ipsa ei pena remedium prepararet. Itaque tunc ab ipso mundi exordio sacramenta salutis sue homini proposuit quibus eum ab exspectatione future sanctificationis  consignaret, quatenus ea quisquis fide recta et spe firma propter obedientiam institutionis diuine perciperet, etiam sub iugo positus ad consortium libertatis pertineret. Proposuit itaque edictum suum informans hominem et erudiens, ut quicunque eum saluatorem exspectare eligeret, eiusdem sue electionis uotum in perceptione sacramentorum eius approbare debuisset. Proposuit et diabolus sacramenta sua quibus suos sibi alligaret, quatenus ab illis qui eius imperium detractabant quanto manifestius eos discerneret tanto securius possideret. Cepit ergo genus humanum mox in partes contrarias diuidi; aliis diaboli sacramenta suscipientibus, aliis uero suscipientibus sacramenta Christi. Et facte sunt  due familie, una Christi, altera diaboli. Quid enim uerbum incarnatum dixerim, nisi regem qui hunc mundum intrauit per assumptam humanitatem cum diabolo bellaturus, et eum exinde quasi tyrannum et uiolenter in alieno dominantem expulsurus? Et quid omnes priores sanctos qui ante incarnationem uerbi ab initio fuerunt electi appellauerim, nisi milites quosdam optimos regem uenturum in acie precedentes ipsis quibus tunc sanctificabantur sacramentis quasi quibusdam armis muniti atque precincti? Quid item eos qui post incarnationem usque ad finem electi subsequuntur, nisi milites alios, non tamen alium, sed ipsum suum regem precedentem unanimiter atque alacriter subsequentes, habentes et ipsi noui arma noua, tamen ab eodem armati et contra  eumdem pugnaturi? Siue igitur precedentes siue subsequentes, unius regis sacramenta portantes, uni regi militantes, et unum tyrannum superantes; illi uenturum precedentes, isti precedentem subsequentes. Unde patet quod ab initio et si non nomine, re tamen Christiani fuerunt. Tria enim sunt tempora per que presentis seculi spatium decurrit. Primum est tempus naturalis legis; secundum tempus scripte legis; tertium tempus gratie. Primum ab Adam usque ad Moysen. Secundum a Moyse usque ad Christum. Tertium a Christo usque ad finem seculi. Similiter tria sunt genera hominum; id est homines naturalis legis, homines scripte legis, homines gratie. Homines naturalis legis dici possunt qui sola naturali ratione uitam suam dirigunt. uel  homines potius homines naturalis legis dicuntur qui secundum concupiscentiam in qua nati sunt ambulant. Homines scripte legis sunt ii qui exterioribus preceptis ad bene uiuendum informantur. Homines gratie sunt ii qui per inspirationem Spiritus sancti afflati et illuminantur ut bonum quod faciendum est agnoscant, et inflammantur ut diligunt, et corroborantur ut perficiant. Et ut idem manifestiori distinctione signemus: homines naturalis legis sunt aperte mali, homines scripte legis ficte boni, homines gratie uere boni. Ficte boni, sunt tecti; aperte mali, sunt detecti; qui per Gog et Magog significati sunt; quod interpretatur tectus et delectus. Et in persecutionem populi, Dei uenturi predicantur, quia hec duo genera hominum semper uere bonos persequuntur.  In primo genere continentur pagani; in secundo genere, Iudei, in tertio genere, Christiani. Ista tria genera hominum ab initio nunquam ullo tempore defuerunt. Tempus tamen naturalis legis ad aperte malos pertinet, quia illi tunc et numero plures et statu excellentiores fuerunt. Tempus scripte legis, ad ficte bonos, quia tunc homines in timore seruientes opus mundabant non animum. Tempus gratie ad uere bonos pertinet, qui modo etsi numero plures non sint, tamen statu sunt excellentiores, et Dei gratia publice ante feruntur, etiam ab iis qui eis moribus contradicunt. Scias ergo quocunque tempore ab initio mundi usque ad finem, nullum fuisse uel esse uere bonum, nisi iustificatum per gratiam, gratiam autem nunquam aliquem adipisci  potuisse, nisi per Christum. Ita ut omnes siue precedentes siue subsequentes uno sanctificationis remedio saluatos agnoscas. Aspice ergo castra regis nostri et acies exercitus eius fulgentes in armis spiritalibus, quanta precedentium subsequentiumque populorum multitudine stipatus incedat.



CAP. XII. De tempore institutionis sacramentorum.

Tempus institutionis sacramentorum ab eo incepisse creditur, quo primus parens merito inobedientie a gaudiis paradisi expulsus, in huius uite mortalis exsilium cum tota posteritate usque in finem prime corruptioni obnoxius tenetur. Ex quo enim homo a statu prime incorruptionis lapsus in corpore per mortalitatem et in anima per iniquitatem  egrotare cepit; continuo Deus reparando in sacramentis suis medicinam preparauit. Que quidem  diuersis temporibus et locis ad curationem illius exhibuit; alia ante legem, alia sub lege, alia sub gratia: diuersa quidem in specie unum tamen effectum babentia et unam sanitatem perficientia. Si quis igitur querat tempus institutionis sacramentorum, sciat quia quandiu morbus est, tempus medicine est. Presens igitur uita a principio seculi usque in finem per mortalitatem decurrens, tempus est morbi, et tempus remedii. In ipsa et propter ipsam instituta sunt sacramenta; et quedam a principio ipsius, que suo tempore cucurrerunt et ad sanitatem  restituendum  ualuerunt. Et ista sacramenta suo tempore expleto cessauerunt; et alia pro illis ad eamdem sanitatem perficiendam successerunt. Et rursum post illa alia quasi nouissime adiuncta sunt, quibus alia succedere non debuerunt. uel ut medicamenta perfecta que morbum ipsum consumerent et perfectam sanitatem plene restaurarent. Et hec omnia facta sunt secundum iudicium et dispensationem medici, qui morbum ipsum uidit, et qualia ei remedia singulis temporibus adhibenda essent agnouit. Porro unum sacramentum etiam ante peccatum hominis institutum inuenitur. Coniugium namque prius etiam quam homo peccaret sancitum legitur ubi teste Scriptura: Mulier facta in adiutorium uiro ei sociata memoratur . Cuius tamen institutionis causa tunc  ad remedium non fuit, sed ad officium; quia morbus in homine non fuit qui sanaretur, sed uirtus que exercetur. Propter quod ex tribus causis institutionis sacramentorum duas tantum hic inuenimus; eruditionem scilicet et exercitationem. Humiliatio enim ibi necessaria non fuit ubi superbia nulla fuit; sed ratio que erudiretur ad maiorem cognitionem et uirtus que promoueretur ad maiorem perfectionem. Inuenitur itaque hoc sacramentum singularem habens legem quemadmodum singularem habet institutionem. Et uidetur ordo postulare priusquam ad ea que de ceteris dicenda sunt sacramentis discutiendo accedamus; de isto singulariter quedam que ad primam institutionem spectare uidebuntur premittamus; his que ad secundam eius institutionem  pertinent sequenti narrationi reseruatis. Habet enim hoc sacramentum duplicem institutionem; unam ante peccatum ad officium, alteram post peccatum ad remedium. Et secundum illam qua singulariter institutum est singulariter tractari debet; et postea secundum illam qua ceteris in tempore coniungitur a ceteris in narratione non separetur.



CAP. XIII. De institutione coniugii ante peccatum.

Sacramentum coniugii solum ex omnibus sacramentis que ad remedium hominis instituta sunt, ante peccatum hominis legitur institutum; non tamen propter peccatum, sed ad sacramentum solum et ad officium. Ad sacramentum propter eruditionem, et ad officium propter exercitationem. Erant enim duo  hec in coniugio ipso: coniugium ipsum, et coniugii officium, et utrumque sacramentum erat. Coniugium constabat in consensu federis socialis, officium coniugii constabat in copula carnis. Coniugium sacramentum fuit cuiusdam societatis spiritualis que per dilectionem erat inter Deum et animam in qua societate anima sponsa erat et sponsus Deus. Officium coniugii sacramentum fuit cuiusdam societatis que futura erat per carnem assumptam inter Christum et Ecclesiam, in qua societate Christus sponsus futurus erat et sponsa Ecclesia. Et qui sponsus erat utrobique superior erat, et eius dilectio per pietatem trahebatur ad inferiorem. Que autem sponsa erat, utrobique inferior erat; quia sibi sufficiens non erat, et per se stare non poterat. Et propterea  eius dilectio necessitate magis conuertebatur ad superiorem. Superior diligendo beneficium prestitit, inferior diligendo beneficium accepit. Huius ergo societatis que utrinque dilectione mutua constabat, sacramentum formatum est, quando coniugium institutum est alterius societatis sacramentum, in coniugio, alterius societatis, sacramentum in coniugii officio Propterea natura humana duplici qualitate distincta est, ut in uiro quidem robustior, in femina uero infirmior et aliena epe egens appareret. Et iuncti sunt duo in unum, una dilectione et societate una, ut in una dilectione essent, et per dilectionem unam in una societate manerent. Et uir quidem, ut imago Dei fieret in hoc sacramento, pietate ad dilectionem inclinaretur. Femina uero, ut formam  anime rationalis exprimeret, necessitate magis et quasi respectu commoditatis cuiusdam amare persuaderetur. Sic tamen ut utrinque uoluntaria esset dilectio, quia si uoluntaria non esset neque uera dilectio nec uere dilectionis sacramentum esse posset. Iterum ut aliud sacramentum in hac societate formaretur precepit Deus ut masculus et femina in una carne iungerentur, ut sicut prius in sacramento coniugii per dilectionem unum erant, ita postmodum in officio coniugii unum fierent per unam carnis commistionem. Ut ostenderetur quod qui prius in diuinitate per dilectionem iunctus erat anime, postmodum per assumptum carnem iunctus est Ecclesie sue. Iterum ne etiosa esset societas coniugalis inter masculum et feminam, propterea  post sacramentum coniugii additum est officium quod in commistione carnis expleri debuerat, ut in eo coniuncti exercerentur per obedientiam ad uirtutem, et fructificarent per prolis generationem. In quo officio masculo quidem  datum est quod propagandum fuisset de suo seminare, femine autem concipere et parere, ut in eadem similitudine demonstraretur quod in illa inuisibili societate anima rationalis nullatenus fructificare posset, nisi prius semen uirtutis a Deo conciperet. Erat adhuc aliud in natura humana quod per societatem coniugii monstrari debuisset. Sic quippe conditus est homo, ut quiddam in eo supremum esset, et in homine nichil altius esset. Post illud autem aliud  sub illo esset et subiectum illi; deinde aliud nouissimum in imo constitutum, et in ceteris duobus subieetum. Erat quippe in homine ratio supremo loco constituta, solis diuinis et inuisibilibus intendens et diuine uoluntati se conformans. Post hec al a quedam ratio ad corporalia et uisibilia respiciens, que subiiciebatur superiori, et ab illa informata subiecte sibi sensualitati dominabatur, que tertio et imo loco fuerat constituta. Sic itaque tria inuenta sunt in homine: sapientia, prudentia et sensualitas. Sapientia scilicet hoc est ratio ad diuina, prudentia autem hoc est ratio ad humana; sensualitas uero hoc est affectus siue appetitus ad terrena. Equibus prima, scilicet ratio, regebat tantum et non regebatur. Sensualitas ultima regebatur tantum et non  regebat. Media uero ratio et a superiori regebatur et inferius regebat. Ad hanc similitudinem tria animalia foris facta sunt. Unum rationale quod dominabatur, secundum irrationale quod subiiciebatur, tertium rationale similiter quod a superiori quidem regebatur, et cum superiore inferiori dominabatur. Erat igitur uir imago sapientie, femina forma prudentie, bestia autem similitudo sensualitatis et concupiscentie. Propterea serpens feminam peccatum suadendo decepit, femina uero uirum. Decepta ad consensum inclinauit, quia concupiscentia prudentie carnis primum delectationem peccati suggerit: deinde prudentia carnis per delectationem peccati decepta, rationem ad consensum iniquitatis trahit. Propter has et huiusmodi rationes discreta est humana  natura ut in altera parte robustior esset, in altera uero infirmior demonstraretur, ut in ea unum inueniretur quod regeret, et totum quod regeretur. Adiuncta est deinde foris in carne etiam discretio sensuum, que quidem quantum ad uirtutem sacramenti in coniugio necessaria non fuit, sed quia sine ea in officio coniugii ministerium generandi impleri non potuit. Sic igitur ante peccatum institutum fuit coniugium et coniugii officium, utrumque ad sacramentum, ut coniugium quidem sanctificaretur pura mentis dilectione; officium quoque coniugii impleretur sine carnis pollutione. Nunc uero quia per peccatum hominis caro humana corrupta est, iam post peccatum, carnis commistio sine carnali concupiscentia fieri non potest. Fortassis autem aliquem  mouere potest, quare post peccatum homo hoc potissimum opus sine peccato explere non potest. Sed diligenter consideranti ratio manifesta occurrit. Quandiu enim spiritus rationalis creatori suo subiectus fuit, nullam in carne sua contradictionem inuenit; et erant membra corporis imperio anime subiecta, ut nec preter ipsam aliquando mouerentur, nec ad aliud contra ipsam. Postquam autem spiritus aduersus creatorem suum per superbiam intumuit, merito in suo inferiori ius antique damnationis amisit, ut membra corporis iam eius imperio ad iniuriam creatoris ulciscendam contradicerent, que illi nisi per creatorem suum subiecta esse non deberent. Quia uero uita humana nullatenus subsistere  posset si in membris corporis sui nullam spiritus rationalis potestatem haberet, uindictam suam Deus in parte per iustitiam exercuit, et in parte misericorditer temperauit, quatenus simul et culpa plecteretur, et natura foueretur. Ut igitur inobedientia manifesta fieret unum in corpore humano membrum potestati anime subtraxit, per quod posteritas in carne seminanda fuit, ut omnes qui per illud generentur se filios inobedientie esse intelligant, et ex sua origine quales et ex qualibus generentur agnoscant. Quia ergo in hoc membro per quod humana propagatio transire debuit signum inobedientie positum est, cunctis per illud transeuntibus manifeste ostenditur quod cum culpa inobedientie generantur. Quasi enim in ipso titulo qui porte inscriptus est  per quam transeunt, agnoscunt unde ueniunt et quo uadunt Propter hoc ergo cetera membra corporis que imperium rationis sequuntur sine culpa operari possunt; hoc uero membrum in quo concupiscentia precipue regnat, quia nutum uoluntatis non sequitur; sine culpa non operatur. In tantum enim hoc membrum corporis imperium anime non sequitur ut sicut aliquando non mouetur quando uult, sic sepe etiam quando non uult moueatur. Exinde ergo carnale commercium ab homine exerceri non debuit; ex quo illud sine turpi concupiscentia et carnis  libidine exerceri non potuit. Ipse enim sibi hoc illicitum fecit, ex quo se talem fecit qui illud licite implere non possit. Sed quia carnis humane infirmitas turpius ad omnem concupiscentiam efflueret si non in parte aliqua licite exciperetur; concessum est postea ad remedium, quod prius ad officium solum fuerat institutum. Ut dum per indulgentiam pro maiori malo euitando agitur, ipsum quod inest ei malum infirmitatis, per pudicitiam coniugalem excusetur. Et de prima quidem institutione coniugii hec in presenti loco dicta sufficere possunt.



PARS NONA. DE INSTITUTIONE SACRAMENTORUM.



CAP. PRIMUM. Quatuor esse consideranda in institutione sacramentorum


Tractare uolentibus de sacramentis, quatuor primum consideranda sunt. Primum uidelicet quid sacramentum. Secundum, quare instituta sint sacramenta. Tertium. que sit uniuscuiusque materia sacramenti in qua conficitur et sanctificatur. Quartum, quot sint genera sacramentorum. Hoc est diffinitio, causa, materia diuisio. Hec enim quatuor si diligenti prosecutione discussa fuerint, intelligentiam facere potuerunt de his que proposita sunt. Primum ergo primo tractandum suscipimus.



CAP. II. Quid sit sacramentum.

Quid sit sacramentum, doctores breui descriptione designauerunt: Sacramentum est sacre rei signum.  Quemadmodum enim in homine duo sunt, corpus et anima, et in una Scriptura duo similiter, littera et sensus, sic et in omni sacramento aliud est quod uisibiliter foris tractatur et cernitur, aliud est quod inuisibiliter intus creditur et precipitur. Quod foris est uisibile et materiale, sacramentum est; quod intus est inuisibile et spirituale, res siue uirtus sacramenti est; semper tamen sacramentum quod foris tractatur et sanctificatur; signum est spiritualis gratie, que res sacramenti est et inuisibiliter percipitur. Sed, quia non omne signum rei sacre sacramentum eiusdem conuenienter dici potest  idcirco  supra memorata descriptio ad interpretationem siue expressionem uocis magis quam ad diffinitionem referenda uidetur. Si quis autem plenius et perfectius quid sit sacramentum diffinire uoluerit, diffinire potest quod sacramentum est corporale uel materiate elementum foris sensibiliter propositum ex similitudine representans, et ex institutione significans, et ex sanctificatione continens aliquam inuisibilem et spiritalem gratiam. Hec diffinitio ita propria ac  perfecta agnoscitur, ut omni sacramento solique conuenire inueniatur. Omne enim quod hec tria habet, sacramentum est, et omne quod his tribus caret, sacramentum proprie dici non potest. Debet enim omne sacramentum similitudinem quamdam habere ad ipsam rem cuius est sacramentum, secundum quam habile sit ad eamdem rem suam representandam. Institutionem quoque per quam ordinatum sit ad illam significandam. Postremo sanctificationem per quam illam contiueat, et efficax sit ad eamdem sanctificandis conferendam. Hoc autem interesse uidetur, quod omne sacramentum similitudinem quidem habet ex prima eruditione, institutionem ex superaddita dispensatione, sanctificationem ex apposita uerbi uel signi benedictione. Ut  ergo in uno sacramento ea que de omnibus dicta sunt tria hec qualiter sint agnoscamus, aquam baptismatis pro exemplo assumimus. Ibi enim est aque uisibile elementum quod est sacramentum, et inueniuntur hec tria in uno: representatio ex similitudine, significatio ex institutione, uirtus ex sanctificatione. Ipsa similitudo ex creatione est; ipsa institutio ex dispensatione; ipsa sanctificatio ex benedictione. Prima indita per Creatorem; secunda adiuncta per Saluatorem, tertia ministrata per dispensatorem. Est ergo aqua uisibilis sacramentum, et gratia inuisibilis, res siue uirtus sacramenti. Habet autem omnis aqua ex naturali qualitate similitudinem quamdam cum gratia Spiritus sancti; quia, sicut hec abluit sordes corporum, ita illa mundat  inquinamenta animarum. Et ex hac quidem ingenita qualitate omnis aqua spiritalem gratiam representare habuit, priusquam etiam illam ex superaddita institutione significauit. uenit autem Saluator et instituit uisibilem aquam per ablutionem corporum ad significandam inuisibilem, per spiritalem gratiam emundationem animarum. Et ex eo iam aqua non ex sola naturali similitudine representat, sed ex superaddita institutione significat gratiam spiritalem.  Sed quia hec duo, sicut diximus, nondum adhuc sufficiunt ad perfectionem: accedit uerbum sanctificationis ad elementum et fit sacramentum, ut sit sacramentum aqua uisibilis ex similitudine representans, ex institutione significans, ex sanctificatione continens spiritualem gratiam. Ad hunc modum in ceteris quoque sacramentis hec tria considerare oportet.



CAP. III. Quare instituta sint sacramenta.

Prima ergo propositionis parte exposita, ad secundam transeamus. Triplici ex causa sacramenta instituta esse noscuntur. Propter humiliationem, propter eruditionem, propter exercitationem. Propter humiliationem quidem ut dum homo rationalis creatura insensibilibus elementis  ex precepto Creatoris sui subiicitur, ex hac ipsa sua humiliatione Creatori suo reconciliari mereatur. Homo namque ita factus erat ut bonum eius solus ille esset a quo erat; cetera omnia sub ipso facta sunt, non ut in eis esset eius bonum, sed ut ex eis esset illius obsequium. Omne enim bonum maius est illo cuius est bonum; quia uere bonum non est, nisi quod bonum facit illum cuius est bonum. Omnis ergo qui bonus est, et ex bono suo bonus est; inferior est ipso bono quo bonus est, quia sine ipso bono bonus non est. Si ergo bonum hominis supra hominem erat, solus ille bonum hominis erat qui supra hominem erat. Huic ergo bono homo quandiu in ordine conditionis sue perstitit immediate iungebatur et ex eo libere fruebatur,  quia et uoluntate ad illud ibat, et libertate in illo stabat. Postquam autem per concupiscentiam abstractus a superiori auertebatur; ad inferiora conuersus precipitabatur, et illi se subiiciebat quod bonum suum faciebat. Iusta igitur recompensatione qui suo superiori per obedientiam subiectus esse noluit; per concupiscentiam suo se inferiori subiecit, ut iam ipsum inter se Deum medium inueniat diuisionis, non mediatorem reconciliationis. Hoc enim medio diuidente humana mens et obnubilatur ne Creatorem suum agnoscere ualeat: et refrigescit ne ipsum per dilectionem requirat. Iustum ergo est ut homo qui prius Deum superbiendo deserens, se terrenis per concupiscentiam subdidit; nunc per humilitatem Deum requirens  eisdem se propter preceptum Dei per obedientiam inclinet. Sicut enim perniciosa fuit elatio superiori nolle subiici, sic laudabilis et fructuosa deuotio est propter superiorem etiam inferioribus inclinari. Et quemadmodum damnabilis fuit superbia presentem despicere, sic laudabilis humilitas est absentem querere, et perseueranti amore usque ad inuentionem ab inquisitione non cessare, ut sit deuotio in humilitate, et humilitas in deuotione. Nemo siquidem est qui nesciat hominem rationalem mutis et insensibilibus elementis conditione superiorem existere; et tamen cum idem homo in his salutem querere iubetur ad experiendam obedientie ipsius uirtutem; quid aliud quam suo inferiori  superior subiicitur? Hoc propter quod infidelium oculi  sacramenta salutis uenerari despiciunt, quia in eis tantum quod foris est contemptibile in specie uisibili cernentes, inuisibilem uirtutem intus et fructum obedientie non agnoscunt. Non enim sciunt quod fideles salutem ex istis elementis non querunt, etiam si in istis querunt; sed ex illo et ab illo querunt in istis a quo iubentur querere et credunt se percipere in istis. Non enim ista tribuunt quod tribuitur per ista, sed ille per ista salutem prebet qui in istis salutem querere iubet. Hoc modo igitur intelligendum est quod inuisibilia sacramenta propter humiliationem hominis diximus instituta. Propter eruditionem quoque instituta sunt sacramenta, ut per id quod foris in  sacramento in specie uisibili cernitur, ad inuisibilem uirtutem que intus in re sacramenti constat agnoscendam mens humana erudiatur. Homo enim qui uisibilia nouerat, inuisibilia non nouerat; diuina agnoscere nullatenus posset nisi humanis excitatus. Et idcirco dum ei bonum inuisibile quod amiserat redditur, foris ei eiusdem significatio per species uisibiles adhibetur, ut foris excitetur; et intus reparetur, ut in eo quod tractat et uidet, agnoscat quale sit quod percipit et non uidet. Dona enim gratie spiritualia quasi quedam inuisibilia antidota sunt, que dum in sacramentis uisibilibus quasi quibusdam uasculis homini porriguntur, quid aliud quam ex patenti specie uirtus occulta ostenditur? Aeger enim medicamentum uidere non potest, sed uas in  quo medicamentum datur uidere potest. Et propter hoc in ipsa uasis specie uirtus exprimitur medicine, ut agnoscat quid accipit, et per ipsam agnitionem proficiat ad dilectionem. Sic itaque intelligendum est quod diximus propter eruditionem sacramenta instituta. Propter exercitationem similiter instituta sunt sacramenta, ut dum mens humana per uarias operum species foris exercitata colitur, ad multiplicem uirtutis fructum interius fecundetur. Bonum quidem hominis unum erat; et quandiu homo illi per dilectionem adhesit non eguit hac multiplicitate. Postquam autem mentem suam per concupiscentiam ad multiplicia hec et transitoria diuidi permisit; stabilis esse non potuit, quia sicut multa diligens in his per affectum diuiditur, sic mutabilia  sequens uariatur. Quidquid enim in his omnibus ad requiem et consolationem appetit, ipsa ei mutabilitatis conditio ad laborem et dolorem conuertit. Unde fit ut sicut ad hec ne deficiat ire compellitur, sic ab his postmodum ut requiescat exire cogatur, ut appareat alter Cain uagus et profugus super terram . uagus in uariis querens consolationem. Profugus, inuentam ubique declinans afflictionem. Ambulat homo, si semper ambulauerit deficit. Sedet ergo uel stat ne deficiat, et tamen si semper sederit, deficit. Esurimus et deficimus, manducamus ne deficiamus, et tamen si semper manducaremus deficeremus, et uertitur ad dolorem quod quesitum est ad consolationem. Sic omnis mutabilitas hominis  defectum habet non profectum; et deficimus quia mutamur, qui tamen nunquam mutari cessamus ne deficiamus. Quia ergo uita hominis hic sine mutabilitate esse non potest, contra illam  mutabilitatem alia ei mutabilitas que profectum parit opponitur; ut, quia stare non potest ut semper idem sit, moueatur et promoueatur semper ut melior sit. Primum enim bonum erat in summo stare. Secundum est bonum ad superiora ascendere. Et idcirco uita mutabilis ne sua mobilitate dissoluta ad deteriora semper deficeret; talibus studiis nutrienda fuerat in quibus et rerum uarietate foris excitata, et emulatione uirtutum intus accensa, proficiendi occasionem inueniret. Diuisa sunt tempora et distincta loca, proposite species corporales,  iniuncta studia et opera exercenda, ut medicinam interioris hominis exterior homo prepararet, et ei subesse et prodesse addisceret. Nam cum prius humana uita per duo exercitationum genera cucurrisset in altero ad necessitatem, in altero ad uoluptatem, in altero ad usum, in altero ad uitium; ad usum pro natura, ad uitium pro culpa, alterum ad sustentationem, alterum ad subuersionem, congruum erat ut tertium quoque exercitationis genus adiungeretur, ut per illud unum e duobus primis euacuaretur, quia erat nocens; alterum perficeretur, quia non erat sufficiens. Proposita sunt ergo homini foris opera uirtutum ad edificationem interiorem exercendam, ut illis preoccupatus, nec unquam uacaret ad opera iniquitatis, nec semper ad opera necessitatis. In his  autem uirtutum studiis mirabili dispensatione Deus et multiplicitatem preuidit, et uarietatem, et intermissionem, ut humana mens et in multiplicitate exercitationem, et in uarietate delectationem, et in intermissione recreationem inueniat. Sacrata sunt quedam loca, edificate basilice, et determinata tempora certa, quibus populus fidelis in unum congregetur, et unitas commendetur ut gratias reddat preces offerat, uota persoluat. Illic Deus nunc in silentio simpliciter exoratur, nunc consonis uocibus deuote collaudatur, ut uicissim fidelium corda nunc componantur ad requiem, nunc excitentur ad deuotionem. In ipsis quoque diuinis preconiis non eadem semper exhibetur forma collaudationis; nunc  psalmodie accendunt ad deuotionem, nunc hymni et cantica ad diuinam excitant iucunditatem, nunc lectiones recitantur ad formam morum et uite bone instructionem. Ipse etiam actiones nostre in diuinis obsequiis, non eadem semper institutionis forma procedunt. Nunc erecti, nunc prostati, nunc inclinatione, nunc conuersione ex gestu corporis statum mentis exprimimus. Sed et ipsa in quibus se operando exercet, et diuinum cultum adornat fidelium deuotio; multa et multifaria simili ratione prouisa sunt, ut sint plurima et sacra et sacramenta, quatenus fides in eis et materiam exercitationis et causam recreationis perfectam inueniat. Sic enim fidelis animus dum foris ad uaria sancte excercitationis studia ducitur, magis semper ac magis intus ex ipsa  sua deuotione ad sanctitatem innouatur. Et ad hunc modum quidem intelligendum putamus, quod dictum est, sacramenta propter exercitationem instituta.



CAP. Iu. De distinctione trium operum et trium operantium.

Est igitur triplex causa hec institutionis sacramentorum omnium: humiliatio, eruditio et exercitatio hominis. Que cause si non essent, sacramenta omnino, id est sacrorum signa uel instrumenta, elementa per se esse non possent. Quod enim elementa sacramenta sunt, non natura prima facit; sed apposita institutio per dispensationem, et gratia infusa per benedictionem, que duo si elementa post primam naturam non accepissent, sacramenta proprie esse non possent. Dedit primo natura habilitatem ut  hoc esse possent; adiunxit secunda institutio auctoritatem ut hoc fierent; superaddidit tertia benedictio sanctitatem ut hec essent. Prima facta per Creatorem; secunda proposita per Saluatorem; tertia administrata per dispensatorem. Primum Creator per maiestatem uasa formauit, postea Saluator per institutionem eadem proposuit; postremo dispensator per benedictionem hec ipsa mundauit; et gratia impleuit. Et apparet mirabile, quod qui maior fuit, quod minus erat fecit; et qui minor fuit, fecit quod maius fuit. Plus enim contulit sanctificatio quam creatio, quoniam in creatione naturam acceperunt ut essent; in sanctificatione gratiam, ut bona et sancta essent. Si ergo Deus creat et sacerdos sanctificat, plus homo facere uidetur quam  Deus, quod omnino absurdum et inconueniens esset, si non quod homo facit hoc etiam faceret et Deus. Deus enim sine homine creat, sed homo sine Deo non sanctificat. Ut gratia quodammodo a summo incipiat, et in imo consummetur; et in hoc ipso descensus gratie nobis significetur, quia nisi gratia descenderet, iacentes non eleuaret. Creauit primum Deus per se et in suo, hoc est, solus et in maiestate. Instituit postea Saluator per se quidem sed in nostro, hoc est solus et in humanitate. Sanctificat postremo sacerdos neque per se neque in suo, quia nec solus ipse est qui operatur, nec uirtus ipsius est que ad sanctificationem tribuitur. Ipse enim ministranti cooperatur, cuius uirtute per ministerium ministrantis quod sanctificandum est sanctificatur, ut  sit quidem una uirtus per unum opus ad unum effectum, que quidem uirtus in duobus simul operantibus sic discernitur; quoniam per alterum datur, per alterum ministratur. Alter est a quo datur, alter per quem mittitur. Et cum uenit ipsa gratia ad nos, per illum uenit a quo uenit; quoniam ministranti cooperatur auctor muneris, sed non similiter ab illo uenit per quem uenit, quia auctor muneris esse non potest qui solum est minister dispensationis. Nemo igitur dicat quomodo homo sanctificat, quando Deus per hominem sanctificat; quoniam in hoc uerius homo facit quod Deus per eum facit. Nam quod facit per se, et in suo facit homo, uere non facit, quoniam ueritatem non facit; quoniam  per se et in suo non nisi malum facit; sicut ergo Deus solus mirabilia facit, quoniam de ipso Scriptura dicit: Qui facit mirabilia magna solus ; quoniam sine ipso nullus facit, et omnis qui facit per ipsum facit et per omnem qui facit ipse facit. Ideoque solus facit, quoniam ipsius solius est, quod omnis facit qui facit; et tamen de seruo Dei scriptum est: Fecit enim mirabilia in uita sua ; quoniam ex Deo fecit et per eum Deus fecit; nec contrarietas ulla ex his procedit, sic Deus solus sanctificat et benedicit; quoniam ab ipso omnis sanctificatio et benedictio est, et tamen sacerdos minister Dei sanctificat et benedicit; quoniam per ipsum quedam sanctificatio et benedictio est, que et ipsa quoque a Deo est, qui auctor est in  dono, et per Deum qui cooperator est in ministerio. Tali consideratione rationabiliter distinguitur quid in sacramentis omnibus sigillatim, uel creatio quantum ad naturam elementi, uel institutio et sanctificatio quantum ad uirtutem sacramenti operatur; et in ipsa sanctificatione quantum ex illo qui dator est muneris, et quantum ex ipso uel potius per ipsum qui solum minister est dispensationis. Postremo quinque discreta et distincta ab inuicem ad cognitionem procedunt: Deus medicus, homo egrotus, sacerdos minister uel nuntius, gratia antidotum, uas sacramentum. Medicus donat, minister dispensat, uas seruat que sanat percipientem egrotum gratiam spiritalem. Si ergo uasa sunt spiritalis gratie sacramenta, non ex suo sanant, quia uasa egrotum  non curant, sed medicina. Non ergo ad hoc instituta sunt sacramenta ut ex eis esset quod in eis esset; sed ut peritiam suam medicus ostenderet in illo remedium preparauit, a quo languidus occasionem morbi accepit. Quia enim homo uisibilia concupiscens corruptus fuerat, congrue reparandus in eisdem uisibilibus salutis occasionem recipere debebat, ut per eadem resugeret per que corruerat.



CAP. u. Institutionem sacramentorum quantum ad Deum dispensationis esse, quantum ad hominem necessitatis.

Institutio sacramentorum quantum ad Deum auctorem dispensationis est, quantum uero ad hominem obedientem necessitatis. Quoniam in potestate Dei est preter ista hominem saluare, sed in  potestate hominis non est sine istis ad salutem peruenire. Potuit enim Deus hominem saluare etiam si ista non instituisset, sed homo nullatenus saluari posset si ista contemneret. Dicit enim Scriptura: Non potest saluari qui baptizatus non fuerit ; qui hoc uel hoc non fecerit saluari non potest, et confitemur quod uerum est, et quia saluari non potest homo qui caret his sine quibus ab homine salus haberi non potest. Homo sine his saluari non potest, sed Deus sine his saluare potest. Homo quippe sine his saluari posset si sine his saluari in potestate hominis esset, etsi posset homo pro arbitrio suo ista que ad salutem obtinendam proposita sunt relinquere, et secundum suam electionem alia  ad salutem uia peruenire. Quod quia homini omnino impossibile est, propterea rectissime dicitur, quod homo sine his omnino saluari non potest. Deus autem sine his hominem saluare potest, qui uirtutem suam et sanctificationem et salutem quocunque ipse uoluerit modo homini largiri potest. Illo namque spiritu quo docet hominem sine uerbo, iustificare etiam ualet si uoluerit sine sacramento; quia uirtus Dei ex necessitate elementis non subditur, etiam si gratia Dei ex dispensatione per sacramenta donetur. Hinc est quod quosdam etiam sine huiusmodi sacramentis iustificatos legimus et credimus saluatos. Quemadmodum Ieremias in utero sanctificatus legitur, et Ioannes Baptista ex utero matris de Spiritu sancto implendus prophetatur, et qui sub naturali  lege iusti Deo placuerunt: hec sacramenta habuisse non legimus, de quorum tamen salute nequaquam dubitamus, et qui ex illis sacramenta ista post iustificationem susceperunt signa magis iustitie sue habuerunt in istis quam causam ex istis. Qui uero per spiritum Dei qui quidquid confertur in istis, sine istis perceperunt, damnabiliter istis non caruerunt, quia ut ista non perciperent, uel ratio temporis non poposcit, uel necessitas non permisit, nunquam contemptus religionis effecit. Nullus ergo in elementis sic legem diuine iustitie constituat, ut dicat hominem nec iustificari posse sine his etiam si gratiam iustificantem habuerit, nec saluari posse sine his etiam si iustus fuerit, cum ab his percipiendis uel articulus necessitatis excludit uel sicut diximus,  ad hec percipienda ratio temporis non constringit. Quemadmodum ii qui sub naturali lege erant iusti, eiusmodi sacramentis non imbuebantur, sicut et preceptis eiusmodi non tenebantur. Quicunque ergo rem sacramenti in fide recta et caritate uera habuerunt, sacramentis istis damnabiliter non caruerunt; quia ea uel pro tempore suscipere non debuerunt, uel pro imminente necessitate suscipere non potuerunt. Quid igitur tibi uidetur, tu quicunque sacramenta Dei ueneraris, et cum te sacramenta Dei honorare putas Deum inhonoras? Sacramentis indicis necessitatem, et auctori sacramentorum tollis potestatem, et negas pietatem. Dicis mihi quod qui non habet sacramenta Dei saluari non potest, et ego  dico tibi qui habet uirtutem sacramentorum Dei perire non potest. Aut nega uirtutem esse posse ubi sacramentum non est, aut si concedis uirtutem nega damnationem. Utrum est maius sacramentum, an uirtus sacramenti? Utrum est maius, aqua an fides? Si uis dicere uerum, dic fides. Si ergo sacramentum aque quod minus est saluat quosdam non habentes fidem; et non imputatur eis quod fidem non habent, quia eam habere non possunt. Quomodo fides que maior est non liberat habentes fidem et sacramentum aque non habentes; et non multo magis parcetur eis pro eo quod sacramentum aque non habent, quod quidem habere uoluerunt, sed non potuerunt? Sed dicis: Quomodo ergo intelligimus quod scriptum est: Nisi quis renatus fuerit ex  aqua et Spiritu sancto, non intrabit in regnum celorum?  Et ego te interrogo quomodo intelligendum putas quod scriptum est: Qui credit in me mortem non uidebit in eternum?  Tu dicis quod qui non facit hoc non saluatur, et ego dico quod qui hoc facit non damnatur. Quis ergo erit medius locus eiusmodi homines capiens, nec saluandos quia aquam non habent, nec damnandos quia fidem habent? Est homo qui habet fidem, et cum fide dilectionem, aquam non habet; non tamen aquam contemnens, sed aquam habere uolens et non ualens. Hunc ergo aqua absens damnabit, et non potius fides et deuotio presens saluabit? Quid ergo, dicis, mihi est cum sacramentis? Habebo fidem et dilectionem et uirtutes alias; et bonus ero,  et sufficiet mihi. uide ergo si dilectionem Dei habere potes, et precepta eius contemnere? Si ergo dilectionem Dei habes, stude, satage, conare, quantum potes perficere mandata eius; et si incidis in necessitatem, quere pietatem. Si enim necessitas non est que pretendatur: contemptus non excusatur. uide ergo quod sacramenta Dei medicine sunt spiritales; que foris corporibus adhibentur per uisibilem specimen, sed intus animas sanant per inuisibilem uitutem. Quorum quidem institutio quantum ad precipienten, dispensationis est, susceptio uero quantum ad obedientem necessitatis. uis scire quod in istis uisibilibus speciebus ad curandos morbos spiritalis remedium Deus non sumit, sed solum sacramentum constituit? Accipe sacramentum de sacramento. Aegrotauit Ezechias et missus  est ad eum Isaias propheta, qui ei mortem imminentem prediceret. Quo audito terrore et dolore compunctus, lacrymas cum prece fudit et misericordiam impetrauit. Remittitur continuo Isaias, ut quindecim annos uite illius adiiciendos annuntiet, et ad uirtutem amplius sacramenti commendandam uulneri eius curando nouam nouo modo medicinam preparet. Apposita est medicina foris, ut uirtus occulta intus operaretur et non erat sanitas ex medicina, quoniam secundum se contraria sanitati erat medicina, ut aperte monstraretur, quoniam ex illa non erat quod per illam erat. Magnum de sacramentis sacramentum commendatum est. Aeger est genus humanum, quod languet et intus per iniquitatem,  et foris per mortalitatem. Ad quem sermo propheticus mittitur, ut ei mors imminens non solum presens, sed et futura annuntietur. Qui terrentur confitentur, plorant et orant, et misericordiam impetrant. Remittitur sermo propheticus qui nos de longioris uite spatio indulto certos efficiat. Quia eadem nos scriptura eterne uite promissione consolatur penitentes que de perpetue mortis damnatione terret in peccato persistentes. Apponitur medicina curandis ulceribus nostris, que cum ex sui qualitate morbo contraria ostenditur; in curatione egroti non medicine, sed medentis uirtus euidentissime declaratur. Ipsa medicina, ipsa sunt sacramenta, que dum foris nobis per ministros sacre dispensationis corporaliter adhibentur, uulnera animarum  nostrarum inuisibiliter curantur, ut curati et sanati ad perpetue uite repromissionem portingere possimus. Que quidem uita quindecim annorum numero signata est, que et in presenti per requiem mentis septenario inchoatur, et in futuro per mortalitatem carnis octonario perficitur. Que tamen medicina quantum ad suam naturam spectat, augere morbum habuit non curare, quia terrena omnia  corruptionem animarum operari solent potius quam curationem. Per que tamen Deus cum nostram sanitatem perficit, quid aliud quam sue uirtutis potentiam euidenter ostendit; cum in eodem nostrum procurat remedium a quo infirmitatis et corruptionis traximus morbum? Non  itaque istis ascribatur, quod per ista nobis administratur, neque in illis uisibilem ita ueneramur speciem, et inuisibilem eis subiicere ueritatem conuincamur. Hac consideratione diligenter intuentibus manifestum fit, quantum uel illi debeant quod foris in specie sacramenti uisibiliter cernitur, uel illi quod in uirtute sacramenti intus inuisibiliter operatur. Et hec quidem omnia ad hoc spectant quod prop situm erat inuestigandum, quare uidelicet instituta sint sacramenta.



CAP. uI. De materia sacramentorum.

Restat nunc tertia pars de quatuor que proposita fuerant, discutienda. In triplici materia omnia diuina sacramenta conficiuntur, scilicet aut in rebus,  aut in factis, aut in uerbis. Quia enim totus homo corruptus erat, totum quod hominis foris erat ad sacramentum sumendum erat, ut totum in sacramento foris sanctificetur, et in toto uirtus sacramenti intus remedium operetur. Itaque in rebus sacramenta sanctificanda erant. Ut sanctificaretur hominis materia, in factis ut opera; in dictis ut uerba, ut totum uidelicet sanctum sit, et quod homo est, et quod hominis est. In rebus conficiuntur sacramenta, sicut uidelicet sacramentum baptismi in aqua, sacramentum unctionis in oleo, sacramentum corporis et sanguinis Christi in pane et uino, et quecunque sunt alie corporales species in quibus sacramenta diuina conficiuntur. In factis etiam sacramenta inueniantur, quemadmodum uidelicet cum  signum crucis uel pro munimine contra aduersas potestates opponentes, uel pro sanctificatione quibuscunque rebus sanctificandis imprimentes facimus, uel cum etiam expansis manibus siue eleuatis in oratione, inclinatione siue erectione, siue conuersione, siue alio quocunque gestu uel motu, uel actu, sacrum aliquid et sacre rei signum exprimimus. In dictis sacramentum inuenitur, quemadmodum est inuocatio Trinitatis, et cetera huiusmodi, quotiescunque cum uerborum prolatione sacrum aliquid et sacramentum exprimimus et significamus. Porro sciendum est quod cum his tribus modis sacramenta conficiantur; illa tamen magis proprie et principaliter sacramenta dicuntur in quibus uirtus est per  sanctificationem, et effectus salutis per operationem. His breuiter de materia sacramentorum prelibatis ad sequentia transeamus.



CAP. uII. Quod tria genera sunt sacramentorum.

Tria genera sacramentorum in prima consideratione discernenda occurrunt. Sunt enim quedam sacramenta in quibus principaliter salus constat et percipitur, sicut aqua baptismatis, et perceptio corporis et sanguinis Christi. Alia sunt que etsi necessaria non sunt ad salutem  proficiunt tamen ad sanctificationem, quia his uirtus exerceri et gratia amplior acquiri potest, ut aqua aspersionis, et susceptio cineris, et similia. Sunt rursum alia sacramenta que ad hoc  solum instituta esse uidentur, ut per ipsa ea que ceteris sacramentis sanctificandis et instituendis necessaria sunt, quodammodo preparentur et sanctificentur, uel circa personas in sacris ordinibus perficiendis, uel in iis que ad habitum sacrorum ordinum pertinent initiandis et ceteris huiusmodi. Prima ergo ad salutem, secunda ad exercitationem, tertia ad preparationem constituta sunt. His igitur prout ratio postulare uidebatur pertractis, ad ea que restant explicanda transimus.



CAP. uIII. De tribus que necessaria sunt ad salutem.


Tria sane sunt que ab initio siue ante aduentum Christi, siue post ad salutem obtinendam necessaria fuerunt, id est fides, sacramenta fidei, et opera bona. Que tria ita coherent ut salutis effectum habere non possint si simul non fuerint. Fides enim sine operibus, teste Scriptura, mortua est . Rursum ubi non est fides, opus bonum esse non potest. Item qui fidem operantem habent, si sacramenta Dei suscipere renuunt, saluari non possunt, quia dilectionem Dei non habent cuius precepta in sacramentis eius contemnunt. uerumtamen ubi fides cum dilectione est, sicut non minuitur meritum etiam si opus quod in bono proposito deuotionis est exterius non perficitur, sic salutis effectus non impeditur  etiam si sacramentum quod in uera uoluntate et desiderio est, articulo necessitatis excluditur. Ubi autem tria simul haberi possunt, sine periculo salutis nullatenus abesse possunt, quia nec fides meritum habet si dum potest operari negligit, nec opus bonum est aliquid si sine fide fit. Et rursum fides operans hominem sanctificare non sufficit, si eam que in sacramentis Dei constat sanctificationem suscipere contemnit. Tria ergo simul sunt, fides, sacramentum, et opus. In fide, Christiano fortitudo tribuitur, in sacramentis, arma; in operibus bonis, tela contra diabolum pugnaturo.



PARS DECIMA. DE FIDE.



CAP. PRIMUM. De fide septem esse inquirenda.


De fide tractare uolentibus, septem inquirenda proponimus. Quid sit fides. In quo constat fides. De incremento fidei. De his que pertinent ad fidem. An ab initio secundum mutationem temporum, mutata sit fides credentium. Quid sit quo nichil minus uera fides unquam habere potuit. De sacramento fidei et uirtute ipsius. Singula suo ordine prosequamur.



CAP. II. Quid sit fides.

Fides est, ut ait Apostolus, substantia rerum sperandarum, argumentum non apparentium . Si per fidem ea que creduntur fide, significata intelligimus  conuenienter fides substantia rerum sperandarum dicitur, quia  fide ea que uere subsistunt bona sperantibus et exspectantibus illa uentura creduntur. Secundum quam acceptionem non irrationabiliter etiam argumentum non apparentium dicitur; quia que ratione humana non comprehendimus, sola fide nobis credibilia esse et uera persuademus. Quod si hanc diffinitionem alio modo exponimus possumus dicere quod fides non in eo quod sit, sed quod faciat diffinitur, ut sit sensus. Fides est substantia, id est subsistentia, rerum sperandarum, id est futurorum bonorum, que  uentura sperantur a nobis, et que sola digna sunt spe et exspectatione nostra, quoniam in ipsis constat bonum nostrum. Est ergo fides substantia rerum sperandarum; quia bona inuisibilia que per actum nondum presentia, sunt iam per fidem in cordibus nostris subsistunt; et ipsa fides eorum in nobis subsistentia eorum est. Cum enim res quelibet apud nos subsistant; uel per actum, quando uidelicet presentes sensu comprehenduntur, uel per intellectum, quando absentes; uel etiam non existentes in similitudine sua et in imagine per intellectum capiuntur; uel etiam per experientiam, quando ea que in nobis sunt sentiuntur a nobis, ut est gaudium, tristitia, timor et amor, que subsistunt in nobis et sentiuntur a nobis: nullo horum modorum  inuisibilia Dei comprehenduntur a nobis que credi solum possunt, comprehendi omnino non possunt. Neque enim actu presentia sunt ut sensu comprehendantur, quia nec corpora sunt nec in corporalibus subsistunt. Neque in similitudine aliqua imaginabiliter ab animo comprehendi possent, quia longe omnem similitudinem et corporum et corporalium sue diuinitatis et puritatis excellentia transcendunt. Neque quemadmodum illa que in nobis sunt et sentiuntur a nobis; quoniam neque de substantia  animi sunt, neque de his que in animo subsistunt. Ergo fide sola subsistunt in nobis; et subsistentia eorum est fides eorum, qua creduntur quia sunt, sed non qualia sunt comprehenduntur. Ergo Deus credi potest, comprehendi omnino non potest. Dicis mihi: Quid dicam? Quid est Deus? Ego tibi respondeo quod indicibile omnino est quid est Deus. Saltem, inquis, quid cogitabo quando cogitare uolo quid est Deus? Amplius dico quia incogitabilis est Deus. Quidquid dicitur uel cogitatur, secundum aliquid dicitur uel secundum aliquid cogitatur. Quod enim secundum aliquid dici uel cogitari non potest, dici omnino et cogitari non potest. Quid ergo dices uel cogitabis, cum id quod Deus est dicere uel cogitare uolueris: Si terram  cogitas, si celum cogitas, si omnia que in celo sunt et in terra cogitas, nichil horum est Deus. Denique si spiritum cogitas, si animam cogitas: non est hoc Deus. Scio, inquis, quod hoc non est Deus, tamen hoc simile Deo est, et similitudine sua Deus demonstrari potest. uide quale simile si spiritum demonstrare uelles et corpus ostenderes, qualis similitudo hec esset, et tamen plus longe est Deus et spiritus quam spiritus et corpus. Omne enim quod creatum est minus ab inuicem distat, quam ille qui fecit ab eo quod fecit. Non potest cogitari Deus quid est, etiam si credi potest quia est, non qualis est comprehendi. Quod, inquit Apostolus, nec oculus uidit, nec auris audiuit, nec in cor hominis ascendit ; hoc est illud quod dicere uolumus, si  tamen dicere possumus quod cogitare non possumus. Quod nec oculus uidit, nec auris audiuit, quia sensu non percipitur. Nec in cor hominis ascendit; quia cogitatione non comprehenditur.

Erant enim tria quedam: corpus et spiritus et Deus: corpus quidem mundus erat, anima spiritus. Et ipsa anima, quasi in medio quodam erat habens extra se mundum, intra se Deum, et acceperat oculum quo extra se mundum uideret et ea que in mundo erant: et hic erat oculus carnis. Alium oculum acceperat quo seipsam uideret et ea que in ipsa erant, hic est oculus rationis. Alium rursum oculum acceperat quo intra se Deum uideret et ea que in Deo erant, et hic est oculus contemplationis. Hos igitur oculos quandiu anima apertos et reuelatos  habebat, clare uidebat et recte discernebat; postquam autem tenebre peccati in illam intrauerunt, oculus quidem contemplationis exstinctus est, ut nichil uideret; oculus autem rationis lippus effectus ut dubie uideret. Solus ille oculus qui exstinctus non fuit in sua claritate permansit, qui quandiu lumen habet clarum, iudicium dubium non habet. Oculus uero rationis quandiu lumen eius est nubilum, iudicium certum habere non potest; quia quod clare non uidet discernit ambigue. Hinc est quod corda hominum facilius sibi consentiunt in his que oculo carnis percipiunt, quam in his que acie mentis et sensu rationis attingunt, quia ubi in uidendo non caligant, in iudicando non discrepant. Homo ergo  quia oculum carnis habet mundum uidere potest, et ea que in mundo sunt. Item quia oculum rationis ex parte habet, animum similiter ex parte uidet et ea que in animo sunt. Quia uero oculum contemplationis non habet, Deum et que in Deo sunt uidere non ualet. Fides ergo necessaria est qua credantur que non uidentur, et subsistant in nobis per fidem, que nondum presentia nobis sunt per speciem. Sic itaque substantia illorum est fides, quia per solam fidem subsistunt nunc in nobis: et argumentum similiter illorum est fides, quia per solam fidem probantur a nobis. Non enim aliud argumentum maius de illis dubitantibus proferre possumus, quam quod illa que creduntur fide, ratione non comprehenduntur. Quod enim aliud argumentum ad  illa esse potest, quibus simile et comparabile nichil esse potest? Cum utique argumentum nullatenus esse posset, nisi aliquam cum illo ad quod argumentum esset similitudinem etiam haberet. Que igitur omnem similitudinem et comparationem transcendunt, qua similitudine argui et comprobari possunt? nisi quia ex fide et deuotione precedentium sanctorum colligimus, quoniam ad illa que futura predicantur bona increduli esse non debemus. Magna enim est ratio hec et omnino fide digna; quia nequaquam sancti et iusti omnes pro eterne uite desiderio tanta constantia presentem uitam despicerent, si non amplius aliquid et ultra nostram intelligentiam de illius ueritate presensissent. Sic itaque fides est substantia rerum sperandarum; quia per eam iam  quodammodo que futura sunt subsistunt in nobis, et argumentum non apparentium; quoniam per ea que occulta sunt approbantur a nobis. Sed quia in hac descriptione non quid sit fides, sed quid faciat fides ostenditur; nec ea que de preteritis uel de presentibus habetur fides diffinitur, si quis plenam ac generalem diffinitionem fidei signare uoluerit dicere potest: Fidem esse certitudinem quamdam animi de rebus absentibus, supra opinionem et infra scientiam constitutam. Sunt enim quidam qui audita statim animo repellunt et contradicunt his que dicuntur: et hi sunt negantes. Alii in iis que audiunt alteram quamcunque partem eligunt ad existimationem, sed non approbant ad affirmationem.  Quamuis enim unum ex duobus magis probabile intelligunt, utrum tamen adhuc idipsum uerum sit asserere non presumunt: hi sunt opinantes. Alii sic alteram partem approbant, ut eius approbationem etiam in assertionem assumant: hi sunt credentes. Post ista genera cognitionis illud perfectius sequitur cum res non ex auditu solo, sed per suam presentiam notificatur. Perfectius enim agnoscunt qui ipsam rem ut est in sua presentia comprehendunt, hi sunt scientes. Primi ergo sunt negantes, secundi dubitantes, tertii opinantes, quarti credentes, quinti scientes.

Ex his ergo coniici potest quare fidem certitudinem appellamus, quoniam ubi adhuc dubitatio est fides non est. Patet etiam quare ipsam certitudinem quam fidem appellamus supra opinionem uel estimationem,  et infra scientiam dicimus esse constitutam. Quia nimirum aliquid credere sicut minus est quam scire; sic plus est quam opinari et estimare. Minus dico non quantum ad meritum, sed quantum ad cognitionem. Nisi enim credere aliquando quantum ad meritum plus esset quam uera uidere, nequaquam uisio subtraheretur ut fides mereretur. Nec dictum fuisset: Beati qui non uiderunt et crediderunt . Propterea dixi credere aliquando plus esse quam uidere, sed quantum ad meritum non quantum ad gaudium. Alioquin quantum ad cumulum felicitatis et perfectionem ueritatis plus est presentem uidere quam absentem credere, sicut et plus est fide stare quam opinione nutare. Recte igitur dictum est: Fides est certitudo rerum  absentium supra opinionem et infra scientiam constituta. Quamuis etiam nonnunquam ipsa que ex presenti contemplatione nascitur certitudo, abusiue fides appelletur. De illa autem que proprie appellatur fides, dictum est: Nam si uides, non est fides.



CAP. III. Que sint illa in quibus fides constat.

Duo sunt in quibus fides constat: cognitio et affectus, id est constantia uel firmitas credendi. In altero constat quia ipsa illud est; in altero constat quia ipsa in illo est. In affectu enim substantia fidei inuenitur; in cognitione, materia. Aliud enim est fides qua creditur; et aliud quod fide creditur. In affectu inuenitur fides; in cognitione id quod fide  creditur. Propterea fides in affectu habet substantiam, quia affectus ipse fides est; in cognitione habet materiam, quia de illo et ad illud quod in cognitione est, fides est. Credere igitur in affectu est, quod uero creditur in cognitione est. Cognitionem autem hic intelligimus scientiam rerum non illam que ex presentia ipsarum comprehenditur, sed illam que auditu solo percipitur, et ex uerborum significatione manifestatur. Cum illud quod dicitur et ab illo qui audit, intelligitur, quod dicitur, etiam si nesciat utrum sit an non sit ita ut dicitur; scientia tamen est inquantum intelligit et scit quid est quod dicitur. Hec autem scientia cognitio est, que sicut sine illa scientia esse non potest qua res esse uel non esse scitur, ita sine fide esse potest qua res  esse uel non esse creditur. Ad hanc cognitionem si fides accedat ut credatur quod audiebatur et intelligebatur, est credulitas in cognitione, et inuenitur in credulitate fidei substantia, in cognitione materia. Potest autem cognitio huius sine omni fide esse; fides autem sine omni cognitione esse non potest, quoniam qui audit aliquid et intelligit, non semper credit; qui autem nichil intelligit nichil credit, quamuis aliquando credere possit quod non intelligit. Nam et fides etiam est de fide qua creditur quod nescitur, quia scienti et credenti creditur. Ille enim qui credenti credit, non inconuenienter credere dicitur quod ille credit cui credit; et si nesciat illud quid scit quod credit, et scit cui credit. Tales sunt simplices  in sancta Ecclesia qui perfectioribus credentibus et cognoscentibus credunt, qui nimirum in sua simplicitate saluantur, nec ab illorum merito alieni sunt, quamuis ad cognitionem illorum non pertingunt. Scriptum est: Boues arabant et asine pascebantur iuxta eos . Simplices quippe in sancta Ecclesia quamuis cum perfectis occulta sacramentorum Dei rimari non ualeant; quia tamen se ab illorum societate non diuidunt quasi iuxta eos positi in eadem fide et spe bene operando se pascunt. Sic ergo fides aliquando cum cognitione est, quando scitur quod creditur; aliquando sine cognitione, quando scienti tantum et credenti creditur. Necesse est tamen semper aliquam cognitionem esse cum fide que ipsam fidem per intentionem dirigat; quia  si nichil ex his que credenda sunt cognosceretur, non haberet fides quo se per intentionem in bono opere dirigeret, neque ad quid bene operando spem suam excitaret. Sed aliud est in quibusdam cognitionem fide transcendere; aliud illa que nunquam ignoranda sunt credenda nescire. Illic meritum fides habet ubi etiam cognitione non discernit; hic quia a cognitione omnino destituitur cadit ipsa, et fides eius desistit.



CAP. Iu. De incremento fidei.

Duo sunt secundum que fides crescere dicitur: cognitio et affectus, id est constantia uel firmitas credendi. Secundum cognitionem fides crescit, quando eruditur ad scientiam. Secundum affectum  crescit, quando ad deuotionem excitatur et roboratur ad constantiam. Quorumdam fides cognitione magna est; affectu parua. Quorumdam uero affectu magna, cognitione parua. Alii fidem et cognitione et affectu magnam habent. Alii et cognitione et affectu paruam. uerumtamen affectum magnum in fide magis laudabilem esse quam cognitionem magnam Dominus manifeste ostendit ubi fidem grano sinapis comparauit, quod quantitate quidem paruum est sed non feruore. Hinc mulieri Chananee parum quidem adhuc scienti sed multum confidenti, dictum est: Mulier magna est fides tua . Illa namque apud Deum fides magna reputatur, que etsi minus uigeat scientia, per constantiam tamen foris ostenditur. Cum ergo fides cognitione crescit, adiuuatur,  cum uero affectu crescit promeretur. Item secundum incrementum fidei, tria genera credentium inueniuntur. Quidam enim fideles sunt qui sola pietate credere eligunt, quod tamen utrum sit credendum an non credendum sit ratione non comprehendunt. Alii ratione approbant quod fide credunt. Alii puritate cordis et munda conscientia interius iam gustare incipiunt quod fide credunt. In primis, sola pietas facit electionem: in secundis, ratio adiungit approbationem; in tertiis, puritas intelligentie apprehendit certitudinem. Quartum genus hominum est quibus credere est, solum fidei non contradicere, qui consuetudine uiuendi magis quam uirtute credendi fideles nominantur. Solis enim transeuntibus intenti  nunquam mentem ad futura cogitanda subleuant; et quamuis fidei Christiane sacramenta cum ceteris fidelibus usu percipiunt, quare tamen Christianus sit homo uel que spes Christiano sit in exspectatione bonorum futurorum non attendunt. Hi, quamuis nomine fideles dicantur, re tamen et ueritate longe sunt a fide. Tamen huiusmodi aliquando diuina gratia uisitantur; et ad sui considerationem excitantur, ut quare homo natus sit, an alia post hanc uitam sequatur inquirant; an premia iustis et peccatoribus tormenta reposita sint; et an post finem operis sequatur premium iuste retributionis. Tali consideratione in corde oborta, magno mox trepidationis motu de dubio uite mortalis conscientia ipsa concutitur; et quanto magis sibi erranti periculum  imminere cernit, tanto magis ad cognitionem ueritatis peruenire satagit. Considerat in hoc mundo tam diuersas esse hominum existimationes, super his in quibus salus hominis constat. Pagani in plures unitatem diuinitatis scindunt. Iudei creatorem confitentur, saluatorem non agnoscunt. Et in his omnibus mens fluctuat; et nisi pietate in suo teneretur, fortassis abiecta ueritate falsitatem sequeretur. Accedit ad hec  ratio, quoniam in multis dubiis si unum aliquid relinquitur ut unum aliud eligatur, dubietas non tollitur, sed mutatur. Accedit ad hanc alia ratio maior, melius est confiteri unum principium quam multa; quia ubi multitudo est, aut pluralitas superflua est, aut unitas imperfecta. Adhuc amplius, melius est  creatorem confiteri pariter et saluatorem quam creatorem solum, qui creatorem dicit maiestatem confitetur; qui Saluatorem intelligit, pietatem ueneratur. Et maximum bonum hominis est ut in Deo suo et maiestatem inueniat quam oculo cordis contempletur; et humanitatem quam oculo carnis speculetur, ut totus homo in Deo beatificetur. His rationibus animus confortatus, ad ampliorem religionis diuine deuotionem excitatur; deuotione autem mundatur et purificatur ut mundo corde iam quodammodo pregustare incipiat, id ad quod fide et deuotione cognoscendum festinat. Ita munda conscientia inuisibilibus documentis, et secreta et familiari uisitatione de Deo suo quotidie eruditur et certificatur; in tantum ut iam quodammodo eum per contemplationem  presentem habere incipiat; et nulla iam ratione ab eius fide et dilectione  auelli queat. Isti ergo sunt tres gradus promotionis fidei, quibus fides crescens ad perfectum conscendit. Primus per pietatem eligere; secundus per rationem approbare; tertius per ueritatem apprehendere.



CAP. u. De iis que ad fidem pertinent.

Queritur etiam que res ad fidem pertineant, quas credere oportet eum qui fidelis iure nominatur. Nam fides illa qua aliquid creditur hoc modo ut qui credit fide illa, fidelis non dicatur; presentis propositi non est. Sine fide enim etiam infideles non uiuere manifestum est, ex hoc quod omnis homo in  hac uita uiuens, sicut habet quedam que per experientiam sentiat, ita quedam etiam habet que nec uisa nec experta, sola fide credat. Fidem tamen que in Deum est nequaquam habere dicitur, nisi qui illa credit que credendo et amando homo Deum promeretur. Hec sunt ergo que ad fidem pertinere dicuntur que credendo homo fidelis nominatur. Que uero ista sint si diligenter inquirimus, in duobus hec principaliter constare inuenimus. Sunt enim quedam duo, et hec duo in uno sunt; et unum sunt hec duo. Creator et saluator duo nomina sunt et res una; tamen aliud notat creator, aliud saluator. Creator quia fecit nos, saluator quia redemit nos. Primum non eramus et facti sumus; postea perieramus et redempti sumus,  et ab uno utrumque factum est, ut bonum nostrum totum esset ab uno, et totum in uno, et unum. Creatori debemus quod sumus, saluatori quod reparati sumus. Hec ergo sunt duo que fidei proposita sunt credenda, creator et saluator, et que pertinent ad creatorem et que pertinent ad saluatorem similiter. Creator et que pertinent ad creatorem: hic est una pars fidei. Saluator et que pertinent ad saluatorem: hic est altera. In prima parte discernit fides inter Creatorem et opera sua; in secunda parte discernit fides inter Saluatorem et sacramenta sua. Ad Creatorem pertinent opera conditionis que sex diebus facta sunt. Ad Saluatorem pertinent opera restaurationis que complentur sex etatibus. In prima parte ad fidem pertinet confiteri unum creatorem,  et ab eo facta esse omnia que habent esse. In secunda parte ad fidem pertinet uenerari unum saluatorem, et credere ab eo reparata esse perdita, quibus datum est uel dandum beatum esse. In prima parte recta fides inter creatorem et creaturam ita discernere debet ut unicuique horum quod suum est tribuat; et uicissim alterius proprietatem in alterum non transfundat, id est nec creature attribuat Creatoris maiestatem; nec Creatori ascribat creature infirmitatem, nec Deum concludat tempore, nec creaturam extendat eternitate. Ita fides si unicuique quod suum est tribuit, recte offert; si inter utrumque bene discernit recte diuidit, et non peccat. Si uero in quolibet horum delinquitur, fides sane necesse est ut detrimentum patiatur. Nam illi  qui creaturam pro Deo coluerunt gemino errore decepti, uel creaturam eternam, uel Deum temporalem esse crediderunt; quid isti aliud dicendi sunt fecisse quam excellentiam factoris operi et infirmitatem facture tribuisse Creatori? Rursus philosophi gentilium quamuis inter Creatorem et opus eius recte discernerent; nequaquam tamen fideles appellandi sunt, quia fidem de Saluatore non habuerunt. Sequuntur ergo deinde ea que in secunda parte posuimus, ubi primum in Saluatore agnoscimus redemptionem; in sacramentis eius redemptionis preparationem. Prima pars fidei spectat ad debitum nature; secunda pars fidei spectat ad debitum gratie. Illa credere debemus, quia per naturam  conditi sumus. Ista credere debemus, quia per gratiam reparati sumus.



CAP. uI. An secundum mutationes temporum mutata sit fides.

Sequuntur de hinc duo illa que in prima distinctione huius tractationis proposuimus quinto et sexto loco post quatuor ista de quibus hactenus tractatum est prosequenda. Quorum unum est an secundum mutationem temporum ab initio fides credentium mutata sit; siue una eademque fidei forma et in iis qui ab initio fuerunt et qui usque in finem credentes futuri sunt sanctis consistat. Alterum uero quid sit quod ab initio nichil minus unquam fides recta habere potuit, id est quid sit illud cui nichil unquam demi potuit, ut fides recta constaret,  etiam si aliquid adiici potuit ut cresceret. Hec duo ratione coherent, et ideo indiuise pertractari exposcunt. Nec leui consideratione in huiusmodi opus esse putemus, ubi tam multe sunt existimationes et opiniones hominum et tam diuersa fide de recta fide disputatur, nec paruum hoc esse periculum putandum est. Quomodo enim de iis que credenda sunt fide bene sentire possumus, si de ipsa fide male sentimus? Propterea consideranda sunt diligenter singula que dicuntur, ut ea dicamus et sentiamus in quibus dum fidem rectam asserere nitimur sane fidei obuiare non conuincamur. Sunt homines qui quasi quadam pietate impii in Deum efficiuntur, et dum ultra id quod in ueritate est sentiunt in ipsam ueritatem offendunt. Hec autem  ignorantia multos parit errores, tam de bonitate quam de ueritate. Dicunt alii bonitati diuine non esse conueniens ut in opera sua crudelis esse dicatur, et ut aliquid ex his que fecit perire permittat qui nichil ad hoc fecit ut pereat. Ita dum se honorare putant bonitatem, offendunt ueritatem. Qui enim pius fuit ut non existentia crearet, iustus est ut errantia et delinquentia iudicet.

Alii dicunt ad iustitiam hominis pertinere ut in hac uita sine pugna uiuat, cum potius iustus esse non possit si non pugnet. Neque enim ad iustitiam huius uite pertinet non tentari, sed a tentatione non superari, nec ut qui bonus est nunquam cadat; sed, cum ceciderit ut resurgat. Similiter sunt qui  dicunt fidelem non esse qui uel aliter credit quedam, quia per infirmitatem comprehendere non ualet qualiter in ipsa ueritate est, uel non omnia credit, quia per ignorantiam capere non potest quantum est. Et beatificandam putant hi fidem ueram in multitudine cognitionis potius quam in magnitudine deuotionis, cum pietas diuina non attendat quanta cognitione credatur, sed magis quanta deuotione id quod creditur, diligatur.

Hoc idcirco commemoramus, quia agnouimus quosdam esse minus discretos, qui humane possibilitatis mensuram nesciunt; quia suam passibilitatem non attendunt, et si attendunt, maiori stultitia existimant hoc omnes esse debere, quo se pre ceteris uident amplius aliquid accepisse. Affirmant  fidelem nulla ratione esse dicendum, qui non magna quedam et multa et sublimia fidei sacramenta agnouerit; et de maiestate creatoris, et de humilitate Saluatoris quorumdam disputationem, profunditatem, rerum gestarum seriem memoria comprehenderit. Ipsam quoque diuinitatis naturam rudibus animis, et uix ad ea que uident sufficientibus explicandam, et corpoream ab incorporea natura subtili quadam consideratione proponunt discernendam.

Sed illa quoque que de sacramentis redemptionis nostre in natiuitate, et passione, et resurrectione et ascensione Saluatoris nostri mundo iam manifestata sunt, omnibus ab initio mundi iustis et fidelibus, tam maioribus quam minoribus, eadem cognitione patuisse uentura; qua a nobis nunc cognoscuntur  preterita. Alioquin non uere dicendum fidem horum omnium habuisse qui ista non agnouerunt. Ista autem omnia que in sacramento nostre redemptionis completa sunt eos et credidisse et agnouisse non solum hac ratione probare se putat, quod quemadmodum nos modo ad illam redemptionem non pertineremus nisi hec omnia iam et facta agnosceremus, et agnita crederemus; sic quidem illi per hec saluati non fuissent, nisi hec omnia facienda agnouissent et agnita credidissent. uerum etiam quia aliquoties Scripture testantur, nullum ab initio sine fide Christi esse saluatum; et beatus Augustinus de hoc ipso loquens sic ait: Eadem fides mediatoris saluos iustos faciebat antiquos pusillos cum magnis: non uetus Testamentum quod in seruitutem generat;  non lex que non sic est data ut possit uiuificare, sed gratia Dei per Iesum Christum. Quia sicut nos credimus Christum in carne uenisse, sic illi uenturum; sicut nos mortuum, ita illi moriturum; sicut nos resurrexisse, ita illi resurrecturum; et nos et illi uenturum ad iudicium uiuorum et mortuorum.

Hec si uera sunt  aut in antiquis temporibus fuit perrara salus; aut nimium numerosa perfectio, quorum quidem quodlibet sapere, discretionis terminos excedere est. Quod si uidetur tolerabilius, imo etiam Deo dignius iudicatur, ipsum replesse potius et ditasse secula illa multitudine perfectorum quam saluandorum  tanta fuisse paucitate contentum, quatenus et salui non pauci tunc fierent, et omnes nichilominus repleti Spiritu prophetico necdum reuelata mysteria iam tunc penetrarent; si, inquam, hoc recipitur benedicimus quidem Deum in donis suis, sed quid tempori gratie reseruatum sit non uidemus, nisi quod tempus gratie illud potius iuxta scientiam hanc fuerit appellandum; in quo tot et tante Dei populo diuitie spiritus affluebant, ut illud prorsus incredibile felicitate cerneretur impletum, quod Moyses optabat cum diceret: Quis dabit ut omnes prophetent?  Queso, quid simile attulit Euangelium? Frustra gloriatur Paulus de primitiis spiritus quas putat cum suis coapostolis accepisse,  cum nichil tale in diebus suis potuerit experiri. Denique aiebat: Nunquid omnes prophete?  Frustra, inquam, gloriatur de Euangelio suo, quia non ab homine, neque per hominem illud acceperit; sed quasi speciali quadam prerogatiua per reuelationem Iesu Christi, cum et ante ipsum fuerit per spiritum etiam populis reuelatum. Sed nec apostolus Petrus illud propheticum ad sua tempora retorqueret: Effundam de Spiritu meo super filios et filias uestras: et prophetabunt filii uestri, et filie uestre ; si abundantior iam precesserat transactis seculis effusio spiritus. Aut certe propheta, uel potius in propheta Deus, si uere tempora illa apostolica cum hic diceret intuebatur, non plane effundam; sed subtraham magis de Spiritu meo dixisse debuerat.  Quid enim? Si filiis Euangelii omnes ueteres iustos pares facimus in scientia, nunquid non et superiores omnes in gratia, consequenter fateri necesse est? Utpote quos non lectio sicut nos aut predicatio, sed ipsa unctio docuerit omnes de omnibus? Esto tamen, toleremus nos nostram iniuriam, et apostoli quoque suam, ut et ipsi quoque minimi antiquorum iustorum comparent in scientia, proferantur minores in gratia. Sed est sane quod ullo omnino pacto merito non ferimus, ut Dominus uidelicet glorie sentiatur, uel falli unquam potuisse, uel fallere uoluisse, et quidem ipse protestatus est: Inter natos mulierum non surrexisse maiorem Ioanne Baptista . uide autem si non uere falsum fateri cogimur ueritatis hoc testimonium; si tantum tribuamus  ueteribus, quantum nec Ioanni uindicare ualemus. Non utique fit iniuria Ioanni si quis ignorasse creditur, aut dicitur: nimirum quod et ipse non diffitetur. Sed si quod preconi ueritatis negamus, contra preconium ueritatis alteri damus; non tantum iniuria, sed blasphemia est, et plane contradicere non Ioanni, sed ueritati. Quid ergo? Amicus Sponsi dubitat et querit: Tu es qui uenturus es, an alium exspectamus?  Et nos millibus hominum certitudinem de omnibus nostro mendacio confirmamus. Nec ipsos de se ita ueteres sensisse, paucis aduertere possumus. Moyses scribit Deum ad se loquentem dixisse sic: Ego sum Deus Abraham, et Deus Isaac, et Deus Iacob, et nomen meum Adonai  non indicaui eis , subaudi sicut tibi. Ostendit ergo se de Dei notitia plus aliquid precedentibus patribus accepisse. Dauid quoque supra doctores suos et seniores donum intelligentie sibi audacter presumit ita dicens: Super omnes docentes me intellexi, quia testimonia tua meditatio mea est . Et rursum: Supra senes intellexi . Sed et propheta Daniel: Pertransibunt, ait, plurimi, et multiplex erit scientia ; ampliorem, scilicet notitiam promittens, et ipse posteris. Sed, ut ait etiam sanctus Gregorius, secundum incrementa temporum, creuit et scientia spiritualium Patrum; et quanto uiciniores aduentui Saluatoris exstiterunt, tanto mysterium salutis plenius perceperunt. Non est dubium quin his etiam qui presentes fuerunt  multo amplius contulerit rerum ipsarum exhibitio, atque presentia exhibentis. Denique et audiunt: Beati oculi qui uident que uos uidetis . Item: uos autem dixi amicos, quia omnia que audiui a Patre meo nota feci uobis . Multi, inquit, reges et prophete uoluerunt uidere que uos uidetis, et non uiderunt; et audire que auditis et non audierunt . Quare? ut uidelicet clarius largiusque perciperent quod uix tenuiter obscureque presenserant. Alioqui, quid opus erat foris uidere carnem, et carnis audire sermones, si iam a Spiritu intus fuerant perfecte instructi de omnibus; presertim cum Dominus dicat: Caro non prodest quidquam; Spiritus est qui uiuificat . Quod si prophete et qui illustriores uidebantur in illo populo non omnes  omnia aliquando equaliter cognoscere ualuerunt; sed alii plus, alii minus, prout spiritus dabat, diuidens singulis prout uolebat; idque absque preiudicio sue sanctitatis atque perfectionis, quanto magis simpliciores quique iusti sine detrimento salutis, saluationis tempus modum et ordinem nescire potuerunt, quam tamen certa spe et fide uti promissa fuerat firmissime tenuerunt. Quanti hodieque in populo Christiano uite eterne seculique futuri, quod indubitanter credunt et sperant, et ardenter desiderant; formam tamen ac statum ne cogitare quidem uel tenuiter norunt; ita ergo multi ante Saluatoris aduentum, Deum omnipotentem tenentes et diligentes, sue salutis gratuitum promissorem, credentes in promissione fidelem, sperantes certissimum redditorem,  in hac fide et exspectatione saluati sunt; licet quando et qualiter et quo ordine salus repromissa fieret, ignorarent. Nam et ipsis apostolis quos iustos fuisse nemo est qui ambigat; presente saluatore et regnum celorum manifesta iam luce predicante, mysterium passionis in tantum adhuc ignotum fuisse atque occultum legitur, ut ipso Domino hoc aperte predicante et predicente, illi nec intelligere possent que dicebantur. Duo quoque illi discipuli quibus euntibus et dubitantibus in uia iehsu apparuit; ad ipsius interrogationem pulsati, inter cetera dixisse referuntur: Nos sperabamus quod ipse erat redempturus Isrel . In quo aperte ostendunt quod redemptionem Isrel per passionem Christi uenturam  non crediderant, qui in ipsa passione de redemptione desperabant. Propter quod et illis ibidem dicitur: O stulti et tardi corde ad credendum. Nonne oportuit Christum pati et resurgere a mortuis, et ita intrare in gloriam suam?  Postremo quod est mysterium a seculis absconditum; et ne forte putetur solis malis absconditum, subiecit nouissimis temporibus sanctis reuelatum. Si omnes hoc ab initio boni cognouerunt, quomodo uel mali hoc ignorare potuerunt, maxime cum ab ipsis bonis qui hoc percepissent, qui uere boni uel mali essent; quibus hoc reuelandum uel celandum foret discerni non potuisset. Atque in hunc modum consequens esse manifeste agnoscimus, ut si bonis omnibus hec reuelata confitemur, malis quoque non ignota fuisse non dubitemus.  Porro si hoc stare debebit, quis non uideat quam ineffabiliter priora illa tempora posterioribus seculis preferenda sint, cum fides que hic foris solo auditu uerborum percipitur, illic per contemplationem prophetice aspirationis, intus ab omnibus plena et manifesta ueritatis luce legeretur? Quid fides nostra comparatione fidei illorum, nisi, ut ita dicam, non fides, sed opinio quedam dicenda est? quos in tantum certiores agnoscimus fuisse de futuro quam nos de preterito; quoniam illi quod in re non uiderunt, agnouerunt per spiritum; nos quod non uidimus, auditu solo percipimus per uerbum. Quod si uerum est, quis non uideat quod aduentus Christi non solum illuminationem fidelibus non attulit, sed certiorem et meliorem agnitionem abstulit? Quocirca rectam  fidem consulentes, commodiora saluti et propinquiora ueritati confiteamur: et cognitionem eorum que ad fidem pertinent, sicut in uno eodemque tempore secundum capacitatem diuersorum differentem agnoscimus, ita quoque per successionem temporum ab initio incrementis quibusdam auctam in ipsis fidelibus non dubitemus. Unam tamen et eamdem fuisse fidem precedentium et subsequentium: in quibus tamen eadem cognitio non fuit, sic indubitanter confitemur, quemadmodum in his quos in nostris temporibus fideles cernimus eamdem fidem, et tamen non eamdem fidei cognitionem inuenimus. Creuit itaque per tempora fides in omnibus, ut maior esset, sed mutata non est, ut alia esset. Ante legem, Deus creator credebatur; et ab eo salus et redemptio  exspectabatur, per quem uero et quomodo eadem salus implenda ac perficienda foret, exceptis paucis quibus hoc scire singulariter in munere datum erat; a ceteris etiam fidelibus non cognoscebatur. Sub lege autem persona redemptoris mittenda predicebatur, et uentura exspectabatur. Que autem ipsa persona hec foret homo, an angelus, an Deus nondum manifestabatur. Soli hoc cognouerunt, qui per spiritum singulariter ad hoc illuminati fuerunt. Sub gratia autem manifeste omnibus iam et predicatur et creditur, et modus redemptionis et qualitas persone redemptoris. Semper tamen in Ecclesia Dei ab initio fidem et cognitionem fuisse credimus incarnationis et passionis Christi; quia ab initio nunquam defuerunt,  qui hoc cognouerunt. Alii saluabantur, quia horum perfectioni fide simplici iungebantur; et eos bene operando sequebantur.



CAP. uII. Quid sit quo nichil minus unquam fides uera habere potuit.

Hec sunt quibus ab initio nichil minus unquam recta fides habere potuit. Credere uidelicet unum esse Deum creatorem omnium, Dominum et rectorem uniuersorum; ipsum quidem non esse mali auctorem, eorum tamen qui in malis suis eius misericordiam quererent uel exspectarent futurum redemptorem. Hec simplicium fidei in initio suffecisse credimus, quibus, etsi nichil amplius additum est ad cognitionem, multum tamen collatum est ad deuotionem. Isti quidem uenturum in carne redemptorem,  et in eadem carne moriturum, resurrecturum, et ascensurum; siue alia quedam que illis temporibus abscondita fuerunt, manifeste non cognouerunt. Et tamen fidem natiuitatis et passionis, siue resurrectionis et ascensionis eius, in hoc eos uerissime habuisse dicimus; quia credentibus et scientibus hec fide et deuotione sub spe et exspectatione eiusdem redemptionis adheserunt, quamuis modum eiusdem redemptionis sue similiter non cognouerunt. Sic ergo intelligendum putamus quod dicit beatus Augustinus, quod eadem fides mediatoris saluos iustos faciebat antiquos, pusillos cum magnis; quia eamdem fidem mediatoris iusti antiqui habuerunt pusilli cum magnis. Alii quidem que uentura erant, sicut uentura credentes et cognoscentes; alii uero  non quidem cognoscentes, sed credendo et desiderando, cognoscentibus et credentibus adherentes. Quod uero subiungit, quia sicut nos credimus in carne uenisse, sic illi uenturum, sicut nos mortuum, sic illi moriturum, etc., uel non ad omnes referendum est, sed ad eos tantum quibus uentura hec prescire singulariter datum est, ut omnes quidem eamdem fidem sed non eamdem fidei cognitionem habuisse dicantur; aut si de omnibus hoc dictum intelligitur, omnes qui futuram redemptionem crediderunt, hec etiam in quibus redemptio constabat credidisse, non inconuenienter affirmantur. Inquantum enim ipsam que omnia hec continebat redemptionem uenturam crediderunt, hec crediderunt, quamuis eamdem de ipsis omnes in credendo cognitionem  non habuerunt. Hoc modo igitur sano intellectu dici potest omnes ab initio iustos fidem Saluatoris habuisse, et omnes in fide redemptionis uenture iustificatos fuisse, quia eamdem redemptionem uel uenturam crediderunt, uel credentibus et cognoscentibus crediderunt; et cum fide sacramenta ipsius redemptionis, que ab initio instituta sunt, ad sanctificationem susceperunt; et in ipsis eamdem redemptionem suam, quasi in umbra et figura portauerunt. Quod bene illi duo uiri signauerunt, qui botrum in uecte suspensum, de terra promissionis ad filios Isrel in desertum portauerunt. Botrus siquidem in uecte Christus in cruce est, cuius mysterium in sacramento duo populi portant. Qui precesserunt, portauerunt quidem: sed non uiderunt, quia  precedentes aduentum eius; sacramenta passionis eius, omnes quidem per fidem portauerunt, sed non omnes per cognitionem, quod portauerunt intelligere meruerunt. Sequentes autem et portant et uident: quia fideles qui post aduentum eius in carne subsequuntur; sacramentum passionis eius, et per fidem suscipiunt, et per reuelatam iam cognitionem agnoscunt. Unde Beda in eamdem questionem: Unum, inquit, idemque Dominice crucis tropheum, prius prophete et Moyses, quam apostoli nouerant et predicabant, sed prophete hoc aliquoties figuratis uelatisque sermonibus; apostoli autem apostolorumque successores patefacta luce Euangelii semper aperte predicabant; ita ut nunc omnis populus  Christianus scire et confiteri debeat fidem, quam eo tempore pauci admodum, et perfectiores quique nouerunt, quamuis omnis Dei populus etiam tunc eiusdem mysteria fidei in legalibus ceremoniis typice portaret.



CAP. uIII. Recapitulatio supradictorum.

Duo igitur sunt in quibus constat uera fides. Creator et redemptor. Unum tibi sine altero non sufficit. Utrumque agnosce, utrumque confitere. Si Creatorem credis agnoscisque quod factus es; si redemptorem confiteris, agnoscis quod reparatus es. Unus est creator et redemptor. In suo te fecit, in tuo te refecit; et utrumque unus fecit. Si ipse te fecisset, et alter te refecisset; deberes illi quod factus es, et deberes alteri quod refectus es. Et sic esset  diuisa intentio tua et dilectio et obedientia tua; et non esses unius totus. Et de duobus illum plus diligeres, a quo plus haberes. Qui creauit te, dedit tibi esse; qui redemit te, dedit tibi beatum esse. Propterea ne plus a te diligeretur alter quidam redemptor, quam ipse creator, uoluit ipse creator esse redemptor, et sustinuit tuam passionem ut emeret tuam dilectionem. Missus est naturalis filius pro adoptandis, quia sine ipso alieni introducendi non fuerant in hereditatem. uenit sapientia, ut hostis non potestate, sed ratione uinceretor; et in his omnibus fides tua in uno constat, et ad unum et una, quia cum duo nominantur, unus significatur; quoniam unus creator est et redemptor. Creator ad naturam, saluator ad gratiam. In his duobus totum  est et unum, hoc est in quo ab initio fides credentium una est, quamuis in eadem fide in aliis maior, in aliis minor de istis cognitio fuerit, secundum diuersitatem temporum, sicut uno et eodem tempore, in aliis maior in aliis minor inuenitur cognitio de his ipsis secundum capacitatem personarum. Quamuis ergo fides creuerit, ut aliquando et in aliquibus maior esset; non tamen mutata est, ut alia esset. Sed omnes fide una crediderunt unum, et omnes una fide iustificati sunt, qui iustificari meruerunt. Sine fide enim, ut ait Apostolus, impossibile est placere Deo . Et sicut dicit beatus Augustinus: Ubi fides non erat, bonum opus non erat.



CAP. IX. De sacramento fidei et uirtute.

Sacramentum fidei dupliciter potest intelligi. Sacramentum  enim fidei uel ipsa fides intelligitur que sacramentum est, uel sacramenta fidei intelliguntur que cum fide percipienda sunt, et ad sanctificationem fidelium preparata sunt. Nam et quedam sacramenta militaria dicuntur, quibus milites in sua conditione imperatori suo ad fidem conseruandam obligantur; et infideles quoque sacramenta quedam habent, que sacramenta dicuntur, quamuis nec sacra sint, nec sacre rei signa. Sed exsecrationes potius et abominationes: quibus non sacrantur homines, sed polluuntur. Tamen ad horum differentiam sacramenta fidei dicta intelligi possunt que a fidelibus tractantur, et cum fide ad sanctificationem suscipiuntur. Primum ergo consideremus qua ratione  ipsa fides sacramentum dicatur, uel cuius rei sacramentum esse intelligatur. Apostolus dicit: uidemus nunc per speculum in enigmate, tunc autem facie ad faciem . Nunc scilicet quando per fidem uidemus, uidemus per speculum in enigmate; tunc autem quando uidebimus per contemplationem uidebimus facie ad faciem. Quid est per speculum uidere? Imaginem uidere. Quid est facie ad faciem uidere? Rem uidere. Puta aliquem esse post te, uel supra te, auersus es ab illo, nec uides facie ad faciem, facie tua ad faciem illius. Auersa est enim facies tua ab illo: et si forte ille respicit ad te, non tamen tu similiter ad illum. Quandiu igitur sic eris, non poteris illum uidere facie ad faciem. Exhibe speculum et pone ante te,  statim uidebis in eo imaginem illius, qui est ad dorsum tuum, uel supra uerticem tuum, et dices: uideo te. Quid uides? Iam aliquid uides, sed imaginem solam. uides illum, sed in imagine sua, nondum in facie sua. Nondum cognoscis sicut cognosceris; nondum uides, sicut uideris. uideris in te, uides in imagine. Ille ad te respicit qui te uidet; tu autem auersus es ab illo. Conuerte te ad illum, et pone faciem ad faciem; et uidebis iam non imaginem, sed ipsam rem. Prius uidisti illum, sed in imagine sua: modo uides illum in facie sua. Tamen cum ipsam rem uidere incipis, agnoscis quia aliquid similitudinis fuit illi quod uisum est in imagine, ad id quod uidetur in re. Quod uidetur in imagine sacramentum est: quod uidetur in re, res sacramenti  est. Quod ergo uidemus nunc per speculum in enigmate, sacramentum est ad illud quod uidebimus facie ad faciem in manifesta contemplatione. Sed quod est enigma, et quod est speculum in quo uidetur imago donec ipsa res uideri possit? Aenigma est Scriptura sacra. Quare? quia obscuram habet significationem. Speculum est cor tuum, si tamen mundum fuerit et extersum et clarificatum. Imago in speculo fides in corde tuo. Ipsa enim fides imago est, et sacramentum. Contemplatio autem futura, res et uirtus sacramenti. Qui fidem non habent nichil uident; qui fidem habent iam aliquid uidere incipiunt, sed imaginem solam. Si enim fidelis nichil uideret, ex fide illuminatio non esset, nec dicerentur illuminati fideles. Si autem iam ipsam rem uiderent,  et non amplius uidendum aliquid exspectarent, non per speculum in enigmate, sed facie ad faciem uiderent. Ergo qui per fidem uident, imaginem uident; qui per contemplationem uident, rem uident. Qui fidem habent, sacramentum habent; qui contemplationem habent, rem habent. Fides ergo sacramentum est future contemplationis; et ipsa contemplatio res et uirtus sacramenti; et accipimus nunc interim sacramentum sanctificandi, ut perfecte sanctificati rem ipsam capere possimus. Si ergo summum bonum hominis contemplatio creatoris sui merito creditur, non inconuenienter fides per quam absentem uidere quodammodo incipit, initium boni, et principium restaurationis eius memoratur.  Que uidelicet restauratio secundum incrementa fidei crescit, dum homo per agnitionem amplius illuminatur, ut plenius agnoscat, et inflammatur per dilectionem, ut ardentius diligat. Sic ergo iustus, quandiu in hoc corpore existens, peregrinatur a Domino, uiuere habet ex fide, quemadmodum cum eductus de hoc ergastulo fuerit, et introductus in gaudium Domini sui, uiuere habebit ex contemplatione. Sed mira Dei dispensatione agitur quod nunc malitia interim hostis antiqui ad persequendos et impugnandos fideles relaxatur, quatenus  uidelicet hoc homini reputetur pro merito; si nunc per fidem ambulans, uiam ueritatis etiam impugnatus non deserat, qui prius uisione presentis Dei roboratus, sola persuasione prostratus erat. Ut autem in hoc prelio inuictus stare possit, et bonum suum illesum custodire, dantur ei ut dictum est in sacramentis arma, quibus se muniat; in operibus bonis tela quibus hostem prosternat, ut scilicet fidei caritate et spe adiuncta, interius pariter roboretur et uiuat.



PARS UNDECIMA. DE NATURALI LEGE.



CAP. I. De sacramentis naturalis legis.


Post fidem de sacramentis fidei tractare debemus. Sacramenta ab initio ad restaurationem et curationem hominis instituta sunt; alia sub naturali lege, alia sub scripta lege, alia sub gratia. Et in his semper que tempore posteriora fuerunt, effectu gratie spiritualis digniora inueniuntur. Omnia enim illa superioris temporis sacramenta, siue sub naturali lege, siue sub scripta; signa quedam fuerunt et figure eorum que nunc sub gratia exhibita sunt sacramentorum. Et ideo effectum spiritualem quem suo tempore operabantur, posita pro istis; illa uirtute et sanctificatione operabantur, quam sumpserunt ab istis. Si quis igitur sacramenta priora effectum sanctificationis habuisse negauerit, non  mihi recte sentire uideretur.



CAP. II. De prima differentia precedentium et subsequentium sacramentorum.

In hoc tamen dignitatem sequentium indubitanter preferimus, quod illa et uisibilia, et signa uisibilium fuerunt; ista uero cum sint ipsa quidem uisibilia, tantummodo inuisibilis gratie signa et sacramenta existunt. Ideo sacramenta gratie, primum per benedictionem uirtutem in se sanctificationis suscipiunt, ac deinde quam continent in se sanctificationem conferunt, ut sint ex sanctificatione sanctificantia, atque hec ex sua sibique celitus indita sanctificatione conferant, quod illa per hec ex sola horum significatione conferre consueuerant. Passio namque Saluatoris que primo loco sacramenta gratie  ad effectum salutis sanctificat, mediantibus istis etiam illa prioris temporis sacramenta sanctificabat, ut eadem salus esset, et his qui recta fide signa futurorum in illis uenerati sunt, et his qui effectum salutis in istis percipiunt.



CAP. III. Alia differentia.

Illud quoque inter ipsa primi temporis sacramenta que sub naturali lege erant, et ea que uel sub lege  scripta, uel sub gratia instituta sunt sacramenta interesse perspicimus, quod illa uoluntatis magis esse uidentur, ista necessitatis. Illa ex uoto celebrata, ista ex precepto. Neque enim existimandum est illa prima naturalis legis sacramenta, siue decimas uidelicet, siue sacrificia, siue oblationes; ita homini ex necessitate indicta, ut qui ea non exsecutus fuisset, reatum preuaricationis incurreret, quemadmodum ille qui fideliter ea coleret meritum deuotionis sue inueniret. Nusquam enim legimus quod ante legem scriptam, Deus homini dixerit, qui decimas non dederit, qui sacrificia non obtulerit: sicut postea per legem dixit: Masculus cuius caro preputii circumcisa non fuerit, peribit anima illa de populo suo . Et sicut  sub gratia terribiliter intonuit: Nisi quis renatus fuerit ex aqua et Spiritu sancto, non potest introire in regnum Dei . Unde coniicimus quod sacramenta illa prima magis ad exercendam deuotionem proposita fuerant, quam ad obtinendam salutem indicta. Nam qui nichil possidebat, unde decimas offerre debebat? qui nichil habebat, que sacrificia et quas oblationes offerre poterat? uotum uouit Iacob Deo dicens: Si Dominus Deus meus fuerit mecum , etc. Ac deinde subiungit: De uniuersis que dederis mihi decimas et hostias pacificas offeram tibi . Quod ergo ex uoto se facturum spopondit, quod hoc ex necessitate mandati non deberet, patenter ostendit.



CAP. Iu. Quod homo a Deo instructus est ad decimas offerendas.


Probabile tamen est omnino hominem ad hec exercenda a principio a Deo instructum et eruditum fuisse, ut primi contemptus culpam subsequentis deuotionis studio aboleret, et qui in semetipso contumax exstiterat, in suis postmodum obtemperare consuesceret. Unde enim homo rerum suarum decimam potius quam nonam uel octauam, uel aliam  quamque partem offerendam esse scire potuisset, nisi a Deo doctus fuisset? Ex quo coniicimus quod Deus quidem hominem a principio ad hec exercenda consilio erudiuit, sed precepto non obligauit, donec postea inueniret illa, in quibus homo precepti capax, obedientiam exhiberet, et preuaricationem cauere addisceret. Primum igitur ante legem paruulos consilio nutriuit. Postea sub lege exercitatos precepto tentauit. Nouissime sub gratia perfectos in libertate spiritus ambulare permittit. Ut igitur breuiter supradicta ad memoriam reuocemus, que sit differentia inter sacramenta Noui Testamenti, et illa que uel sub lege naturali, uel sub scripta lege sacramenta fuerunt attendenda consideremus.



CAP. u. Prima differentia, secunda differentia, tertia differentia.


Prima igitur differentia quod sacramenta Noui Testamenti primo loco gratie spiritualis signa sunt; et ad ipsam gratiam sanctificandis conferendam infusa sibi benedictione principaliter instituta. Illa uero, signa horum tantum; et mediantibus his quorum signa fuerunt, ne sine salute essent, qui tempus redemptionis precesserunt, gratiam in sustentationem contulerunt. Secunda differentia est quod qui in illis sacramentis imbuebantur antiqui iusti; nondum adhuc regni celestis ianuam intrare potuerunt donec saluator per carnem assumptam celos ascendit, et omnibus in se credentibus ac se sequentibus uiam aperuit. Tertia differentia est quod sacramenta naturalis legis non ex precepto indicta uidentur, sed  ex consilio ad uotum proposita; sacramenta uero scripte legis et gratie necessitatem quamdam exsecutionis inducere propterea quod non ex consilio tantum, sed ex precepto esse instituta noscuntur.



CAP. uI. Quare prima mutata sunt per secunda.

Sed oboritur non contemnenda questio, quare uidelicet si eumdem salutis effectum tam per precedentia quam per subsequentia, gratia contulit; diuina iussio ritum antiquorum per institutionem subsequentium aboleuit. Nam si eadem uirtus in illis sacramentis fuit, quid necesse erat, ut illa cessarent et ista succederent? Sed sciendum est quod diuine dispensationis ordo et ratio hoc poposcit, ut sicut ab initio, procurrente tempore, magis ac magis aduentus  saluatoris appropinquauit; sic semper magis ac magis effectus salutis cresceret, et cognitio ueritatis. Propter quod et ipsa signa salutis per successionem temporum; alia post alia mutari debuerunt, ut cum effectus gratie diuine in salutem cresceret, simul quoque et ipsa sanctificatio in ipsis signis uisibilibus euidentior appareret. Erat quippe idem saluator, eadem gratia, eadem fides, illic uenturi, hic exhibiti. Sed quia ipse per quem salus dabatur, longe erat, eiusdem salutis signa obscura esse debuerunt. Postea uero paulatim eius aduentu appropinquante, oportebat ut eodem ordine, et fides in cognitione, et gratia in salute cresceret; et eadem gratia in sacramentis foris, et signis suis, euidentius se manifestaret.  Quapropter primum per oblationem; et postea per circumcisionem, ad ultimum per baptismum, expiationis et iustificationis sacramentum formari institutum est, quia eiusdem mundationis forma et similitudo, in oblatione quidem occulte inuenitur, in circumcisione uero euidentius exprimitur, per baptismum autem manifeste declaratur. Primam namque institutionem accepit homo ut pro remediis salutis exterioris substantie partem offerret Deo, partem ad usum proprium retineret, quatenus in hoc facto disceret ea que intrinsecus bona erant Deo tribuere, que uero mala, sibi imputare. Denarius quippe  signum est bonitatis et uirtutis, que Deo tribuitur, et in homine a Deo cognoscitur. Nonarius autem quia minus  habet a perfecto habet perfectum et uitium, et corruptionem significat, que merito homini deputatur. Propterea igitur homo decimam dare Deo, nonam sibi retinere precipitur, ut quod bonum est in se a Deo esse, quod uero malum est a se esse confiteatur. Sed hoc signum quasi de lege sumptum, magis docuit hominem quid esset, quam quid fieret. Igitur cum tempus aduenisset quo ueritas ipsa declarari debuerat, datum est remedium per circumcisionis sacramentum, ubi dum de exteriori substantia hominis pars non quidem naturaliter superflua, sed eius quod superfluum est figura, precipitur; iam manifestius illa peccati circumcisio, quam in interiori homine gratia perficit, demonstratur. Quia autem circumcisio exteriores sordes et enormitates  que foris sunt resecat; ablutio autem interiores maculas emundat: conuenienter iam manifestata ueritate in aduentu Christi cessare debuit circumcisio, ut illud sacramentum succederet quod perfectam hominis emundationem et interiorem anime candorem, quem in ipso et per ipsum sacramentum adipiscitur, posset declarare. Amplius autem quia circumcisio quidem sordes aufert, sed dolores infert; ablutio uero inquinatos sine dolore emundat, idcirco priori populo in timore seruienti, et sub lege laboranti, circumcisio ad emundationem data est; nouo autem populo in gratia per caritatem ambulanti, ablutio. uidentur ergo prima illa sacramenta que sub naturali lege precesserunt, quasi quedam umbra ueritatis; illa uero que postea sub scripta lege  secuta sunt, quasi quedam imago uel figura ueritatis; ista autem que sub gratia nouissime consequuntur non iam umbra uel imago, sed corpus ueritatis. In quibus salutis effectus, quoniam et perfecte eatur et euidenter ostenditur, quasi spiritus in corpore uiuenti, exteriori motione proditur; sic in eis inuisibilis gratie uita clarissime demonstratur. Prima ergo sacramenta umbra fuerunt; secunda imago; tertia corpus; post que quarto loco sequitur ueritas spiritus. Hec in presenti, de sacramentis naturalis legis dicta sufficere putamus, que tunc quidem sicut superius iam commemoratum est, ita fidei iustificanti iuncta fuisse credimus, ut in eis esset exercitatio deuotionis, non necessitas obtinende  salutis. Sola enim fide ex dilectione operante, illi tunc iustificabantur, qui per gratiam ad participationem future redemptionis seruabantur. Sed quia de primis illis sacramentis quibus deuotio fidelium tunc exercebatur, iam quedam pro tempore diximus, etiam de operibus aliqua dicenda putamus.



CAP. uII. De tribus generibus operum.

Tria sunt genera operum; quedam ita bona sunt, ut nunquam licite preteriri possint: quedam ita mala, ut nunquam licite possint committi: quedam autem media sunt, que pro tempore et loco agi possunt et pretermitti. Sola illa igitur que sic se habent ut nunquam licite fieri possint, lex naturalis prohibuit; illa uero que nunquam licite possunt pretermitti, sola precepit, media omnia ad utrumlibet  relinquens. De prohibendis unum preceptum in corde hominis scripsit. Quod tibi non uis fieri. alii non feceris . De precipiendis similiter, unum: Quecunque uultis ut uobis faciant homines, et uos similiter facite illis ; ut uidelicet homo ex sui consideratione disceret qualem se erga proximum exhibere deberet. Sed postea cum lex subintraret et disciplinam uiuendi arctiorem proponeret; ex his que media fuerant, quedam excepit; alia per preceptionem, alia per prohibitionem in alteram partem deflexit, ut, quemadmodum primo homini in paradiso Deus de concessione naturali unam pro precepto discipline prohibitionem exceperat, ita modo filiis eius non in una ueritate stantibus, sed per uarios errores dissipatis; non unum  de concessione naturali preceptum discipline quasi probandis, sed quasi corrigendis et reparandis multa formaret, ut quanto magis se in mediis temperare discerent, tanto leuius inconcessa cauere ualerent. Illic multa concessa, pauca sunt prohibita; hic multa prohibita, pauca concessa. Illic dictum est homini, ut de ligno scientie boni et mali non comederet, non quia  lignum malum erat, sed quia obedientia probanda erat. Hic dictum est ut carnem cum sanguine non comederent, ut discerent horrere crudelitatem; carnem porcinam non ederent, ut detestarentur immunditiam; in boue et asino non ararent, ut predicationi noxiam agnoscerent pigritiam et stultitiam; et cetera similia, que omnia media erant. Illa uero que sub lege naturali in duobus preceptis clausa fuerant, per scriptam legem postea septem illis, que in secunda tabula proposita sunt preceptis explicata sunt et distincta, ex quibus primum erat: Honora patrem tuum et matrem tuam, ut bene sit tibi, et sis longeuus super terram . Secundum: Non occides; tertium: Non mechaberis; quartum: Non furtum facies; quintum: Non falsum  testimonium dices; sextum: Non concupisces uxorem proximi tui; septimum: Non concupisces rem proximi tui. In quibus et hoc non negligenter pretereundum est, quod ex his septem unum solummodo secundum preceptionem datum est; sex reliqua secundum prohibitionem. Primum namque peccatum hominis fuit inobedientia; et idcirco uita ista que homini ad penitentiam conceditur, tota obedientia deputatur. Quia igitur homo in malis agendis, ex propria concupiscentia in diuersa distrahitur, in bonis agendis sola obedientie regula gubernatur. Ideo in malis cauendis que habet ex semetipso, et per semetipsum facere potest, erat sigillatim instruendus; ad bona uero agenda ad obedientiam solummodo reuocandus, ut ubi per sententiam alius  salubrius disceret quod in se agere debuisset. Cum enim iubetur homo patri et matri honorem deferre, non hoc ad carnales parentes solum referendum est, sed potius hoc ei precipitur, ut qui Deum aliquando in preceptis suis contempsit, nunc propter Deum homini superiori obedientiam atque honorem exhibere non dedignetur.



PARS DUODECIMA DE LEGE SCRIPTA



CAP. I. De unione populi fidelis.


Primus status ab Adam usque ad Abraham magis proprie determinatur. Quamuis enim per Moysen lex scripta data sit; ante Moysen tamen obseruantia legalis in circumcisione exordium sumpsit. Primum illud seculum sub lege naturali, quasi in confusione quadam transierat; et qui in eo fideles exstiterant, quasi pauca quedam grana in humano genere dispersa. et ab inuicem discreta, sola intus fide unita fuerant. Ut ergo ad interiorem unitatem commendandam exterior conderetur, et esset in manifesto forma fidei; ad quam ex dispersione sua qui uocandi  fuerant inuitarentur; propositus est unus ad quem, in uno perficiendo qui assumendi postea fuerant, omnes colligerentur. uocatus est Abraham unus ex multis; unitas principium unionis, ut ad sinum illius colligerentur quicunque post illum fide illi et deuotione iungerentur. uocatus est ergo ut exiret de terra sua, et recederet ab illis quibus unitus fuerat, nec coniungeretur illis ad quos ibat. Et data est illi forma quam transmitteret ad omnes ex ipso nascituros; et omnes in ipsa una forma unum futuros, ut cum fidelium numerus augeretur, unitas tamen fidei non multiplicaretur, ut primum in illius forma unum  essent, qui ex ipso nascerentur, postea et unum fierent qui in eadem fide ipsi sociarentur. Extunc ergo unitas populi Dei incepit, et unitas conuersationis fidelis, que primum signata est per sacramentum circumcisionis postea signanda per sacramentum baptismatis. Primum signaculum in carue sub quo uniendi erant, qui in carne unum erant Propterea circumcisio data non erat nisi semini Abrahe, ut in carne signarentur qui in carne unirentur. Postquam autem ad hanc unitatem accesserunt qui secundum carnis generationem ex ipso non fuerunt, positum est signaculum unionis extra substantiam carnis, quia spiritu et fide unum facti sunt, qui unum carne non fuerunt.



CAP. II. De circumcisione.

Mandauit itaque Deus Abrahe ut circumcideret  pellem preputii sui; ipsi in signum, posteris in exemplum, tantum ad priorem statum superaddens, quatenus per hoc signaculum populus Dei ab infidelibus discerneretur, quousque ille ueniret qui non solum de filiis Abrahe, sed de uniuersis gentibus fideles colligeret; ac per hoc, sicut dictum est, non iam per signaculum carnis in genere, sed per signaculum baptismatis secernerentur in sanctificatione. Sane quicunque interim non de semine Abrahe fideles exstiterunt; huic preceptioni subiecti non fuerunt. Neque circumcisionis  suscipiende debito tenebantur, sed fide operante per dilectionem, sicut et prius sub lege naturali priusquam circumcisio instituta fuisset; qui iusti fuerant sine circumcisione saluabantur.  Modus autem circumcisionis talis erat. Preceptum fuit, ut puer masculus octauo die a natiuitate sua circumcideretur in carne preputii sui . Et sunt qui addendum putant cultello de petra facto, quod tamen nulla alia auctoritate probant, nisi quod Sephora, uxor Moysi, territa ab angelo, acutam petram sumpsisse legitur, et ea preputium filii sui circumcidisse . Et Iosue, in terram promissionis ingressurus, secundo in populo Isrel circumcisionis sacramentum cultris petrinis innouasse memoratur . Sed illud in altero quidem ob festinationem magis et trepidationem; in altero uero ob typum et significationem ueri Iesu, quam per consuetudinem factum,  non inconuenienter existimatur. Ut ostenderetur igitur sacramentum circumcisionis, non quemadmodum priora sacramenta ad uoluntatem propositum, sed ex necessitate exsequendum, preceptum comminatione firmatur cum dicitur: Masculus, cuius preputii caro circumcisa non fuerit, peribit anima illa de populo suo . Causa quoque subinfertur, cum dicitur: Quia pactum meum irritum fecit . Si ergo per pactum Dei irritum factum preuaricationem primorum parentum intelligimus, cum incircumcisus ob preuaricationem pacti periturus dicitur, manifeste datur intelligi sacramentum circumcisionis ad hoc institutum ut per ipsum homo a debito prime preuaricationis liberaretur. Idem enim salutifere curationis auxilium circumcisio  contra originale peccatum in lege cooperabatur quod nunc baptismus, excepto quod regni celestis ianuam primi patres intrare non poterant, propter quod necessaria fuit mors Christi, que aditum uite patefaceret. Tres sane sunt circumcisiones: Una in carne tantum exterius, que sacramentum est. Due alie sunt que sunt res, et uirtus sacramenti. Altera que fit in presenti, quando anima per depositionem iniquitatis circumciditur; altera que in futuro fiet, quando per depositionem corruptionis corpus circumcidetur. Prima igitur est in carne, secunda in mente, tertia in corpore. Octonarius uero in sacra Scriptura aliquando tempus resurrectionis significat quod post presentem  uitam sequitur, aliquando tempus gratie, in quo  quasi post Sabbatum legis, eterna bona seruientibus Deo promittuntur. Merito igitur prima illa circumcisio que sacramentum erat illarum duarum; iussa est fieri octauo die ut ostenderetur quod in tempore gratie corda circumcidenda erant, per emundationem iniquitatis, et in tempore resurrectionis corpora, per depositionem corruptionis. Propterea autem solis masculis data est circumcisio carnis; quia sacra Scriptura per masculinum sexum animam, per muliebrem uero carnem significare solet, ut uidelicet ostenderetur, quod illa exterior circumcisio animabus sanctificationem contulit, sed carni non abstulit corruptionem. Cultellus de petra factus, Christum significat. De quo dicit Apostolus: Petra autem erat Christus , de uno scriptum  est: Ecce agnus Dei, qui tollit peccata mundi . In carne preputii iussa est fieri, quia ad remedium data est contra originale peccatum; quod a parentibus contraximus, per illud membrum propagati. Porro femine in populo circumcisionis sola fide saluabantur, sacrificiis et oblationibus, aliisque legis ceremoniis purificate; ipsam quoque circumcisionem fide suscipientes, et in eis qui carnem illam susceperunt, uenerando participantes. Masculi qui morte preuenti ad octauam diem peruenire non potuerunt, et ob hoc sine circumcisionis sacramento ab hac uita recesserunt, sola fide parentum cum oblationibus et sacrificiis interuenientibus non improbabiliter saluati existimantur, pro eo quod  preceptum circumcisionis non nisi masculis ad octauum diem uenientibus indictum esse uidetur, ac per hoc preuaricationis reos non fuisse, qui contemptores precepti non fuerant, quod datum non fuerat nisi peruenientibus ad diem octauum. Precipue ne miserabilior hic sexus appareat; et ei etiam preiudicetur in illo a quo alter sexus absolutus omnino fuisse comprobatur. Sed merito queritur, an ii qui diem octauum negligentia siue contemptu parentum, sine sacramento circumcisionis transierunt; postmodum eodem sacramento percepto salutis effectum consecuti sunt, cum preceptum diuinum hoc sacramentum non nisi die octauo celebrandum indixerit. Et potest fortassis non irrationabiliter credi, quod sicut de gentibus ad  ritum legis uenientes, hoc sacramentum qualibet etate ad salutem perceperunt, ita etiam si qui sub lege tempore suo hoc non percepissent, ad salutem tamen et remedium eis operatum sit, si illud postmodum suscipiendo priorem negligentiam correxerunt. Sic igitur circumcisionis sacramentum semini Abrahe sanctificando et signando pariter datum est; sanctificando, ut iustificaretur; signando, ut a ceteris gentibus discerneretur, quatenus singularis maneret, et discreta generatio de qua Christus nasceretur. Unde consequenter colligitur probabile esse illi semini Abrahe circumcisionem ex precepto indictam, de qua Christus nasciturus erat, ut uidelicet post Abraham Isaac, post Isaac Iacob, ac deinde duodecim tribus que de ipso Iacob exorte sunt.  Nam et Iob secundum quosdam de Esau stirpe fuisse creditur, qui tamen circumcisus fuisse non legitur.



CAP. III. De preparatione legis.

Sacramentum circumcisionis ante legislationem datum est: et per ipsum quedam preparatio ad suscipiendam legem facta est. Quemadmodum enim nunc in Nouo Testamento, primum homo unda baptismatis ablutus, signum et nomen professionis sue accipit, ac deinde numero fidelium associatus, et preceptis diuinis instructus ad complendam professionem suam accedit; sic antiquus ille populus primum quidem per circumcisionem signatus est, postea per legem informatus.



CAP. Iu. De sacramentis legis scripte.

 Lex scripta tria continet: Precepta, sacramenta, promissa. In preceptis est meritum, in promissis est premium, in sacramentis est adiutorium. Per precepta eundum fuerat ad promissa. Sed quia homo per se infirmus erat, uenerunt sacramenta media, inter precepta et promissa que illum adiuuarent, et ad precepta perficienda, et ad promissa obtinenda. Sub lege naturali pauca erant sacramenta, sub lege scripta utraque multiplicata sunt, et precepta scilicet et sacramenta. Nam cum primum medicus Deus ad hominem egrotum curandum accessisset, totum occupauerat morbus, quem totum reliquerat salus. Et apposuit in corpore generis humani in primis pauca antidota, et paucis membris,  id est paucis personis, ut paulatim morbus deficeret et salus cresceret. Postea sub lege scripta, remedia plura contulit, et plures reparauit. Duo precepta fuerunt sub lege naturali et tria sacramenta. Duo precepta: Quod tibi non uis fieri, alii ne feceris . Et quecunque uultis ut uobis faciant homines, eadem et uos facite illis . Tria sacramenta: decime, oblationes, et sacrificia. Decime in portionibus, oblationes in rebus, sacrificia in animalibus. Sub lege scripta multa fuerunt precepta, et multa sacramenta. Precepta enim legis scripte, alia fuerunt mobilia, alia immobilia. Mobilia sunt que ex dispensatione ad tempus sunt ordinata. Immobilia sunt que a natura ueniunt, et uel ita mala sunt, ut nullo tempore sine culpa fieri  possint, uel ita bona, ut nullo tempore possint sine culpa dimitti.



CAP. u. De immobilibus preceptis.

Immobilia ergo sola lex naturalis habuit duobus preceptis comprehensa. In uno bona precipiendo, in altero mala prohibendo. Hec uero duo precepta naturalis legis per legem scriptam latius explicata sunt et distincta, per septem illa precepta que secunda tabula continebat. In quibus ostenditur qualem se exhibere debeat homo erga proximum, quemadmodum in tribus precedentibus demonstratur, qualem se exhibere debeat homo erga Deum. Unde et prima tabula dicta est, quia excellentiora continet mandata, que pertinent ad dilectionem Dei. Secunda autem quia inferiora et proxima post  hec precepta continet que pertinent ad dilectionem proximi. uel prima tabula dicitur, quia in ea continentur precepta que insinuant fidem; secunda quia in ea continentur precepta que instruunt ad bonam operationem. In prima tabula tria sunt precepta, quia que fide creditur Trinitas, est Deus. In secunda tabula septem sunt precepta; quia in presenti uita  officia humanitatis proximo exhibentur. Tria uero et septem denarium complent; quia perfectum facit fides recta, et operatio bona. Primum preceptum prime tabule ad Deum Patrem pertinet, sicut preceptum primum secunde tabule ad hominem patrem, ut utrinque paternitas principii  auctoritate honoretur. In prima tabula preceptio est et prohibitio, similiter in secunda, ut utrumque studeas et facere quod debes, et cauere quod non debes. In altero namque si offendis, delictum est. In altero uero si offendis, peccatum est. Facere enim non facienda peccatum est, facienda autem non facere, delictum.



CAP. uI. De tribus preceptis prime tabule.

Audi Isrel: Deus tuus Deus unus est, ipsum adorabis, et illi soli seruies . Non hoc totum de precepto est quod dicitur, quia ante preceptum per admonitionem ad obedientiam auditoris animus preparatur. Audi, Isrel, hic nota obedientiam; Deus tuus, hic nota gratiam; Deus unus est, hic  nota doctrinam, quasi diceretur: obedientiam exhibe, gratiam intellige, ueritatem agnosce. Quod audis, hoc est obedientia quam exigeris; quod Deus tuus, est gratia qua perueneris; quod Deus unus, ueritas qua illuminaris et perficeris. Deum tuum audi qui tibi misericordiam iam exhibuit, et necdum tamen a te seruitium accepit, ut scias ab ipso esse utrumque; scilicet quod a te exigit opus uirtutis, et quod tibi promittit premium retributionis. Audi Isrel, hoc est, ausculta et acquiesce. Omnis enim uirtus ab obedientia incipit, quemadmodum omne uitium ab inobedientia procedit. Frustra namque uel inobedienti gratia, uel contumaci doctrina, uel non intelligenti preceptum daretur. Idcirco primum dicit: Audi Isrel, ut sis obediens; Deus tuus, ut deuotus existas;  Deus unus est, ut ueritatem agnoscas. Deinde sequitur preceptum: Ipsum adorabis, hoc pertinet ad fidem; et ei soli seruies, hoc pertinet ad operationem. Fides enim operans ex dilectione perfectum facit, quia nec opus sine fide, nec fides cui tempus suppetit accepta est sine opere. Propterea adora recte credendo, serui bene operando. Queri autem potest an id quod dixit; ei soli ad utrumque referendum sit, ut dicatur: Ipsum solum adorabis, et ei soli seruies. Sed hoc quomodo stare poterit, quia sepe in ueteri Testamento, sanctos uiros non solum angelos adorasse, sed etiam homines legimus; nec tamen propterea alicubi reprehensos inuenimus? Et in Nouo etiam Apostolus fideles ad seruiendum superioribus et prelatis summopere exhortatur. Sciendum  ergo est quod alio modo homines, alio modo Deus adorari precipitur. Usu namque ueteri superiores quique ab inferioribus adorari dicebantur, quando eis siue incuruatione genuum, siue capitis inclinatione ab his reuerentia exhibebatur. Deum autem adorare, est ei totam mentem per humilitatem ac deuotionem substernere, et ipsum principium ac finem omnis boni credere. Quod ei soli nos debere nemo est sane mentis qui ambigat. Unde ipse quoque per prophetam de se testatur dicens: Honorem meum [gloriam meam] alteri non dabo, et gloriam [laudem] meam sculptilibus . De seruitute uero ad ipsum competenter intelligi potest, quia nimirum omnis ille rectissime soli Deo seruire dicitur, qui et secundum Deum homini superiori humiliter  se subiicit; et ubi causa Dei impugnatur, fideliter contradicit. Qui cauet sollicite ne in sua seruitute uel per timorem hominis contra Deum quid faciat, uel terrene retributionis lucrum in intentione, celesti premio anteponat. Sed in Greco manifestior sententia expressa est. Greca namque locutio diuinam seruitutem ab humana proprio uocabulo distinguit, quod latinitas non habet. Ibi enim Dei seruitus latria, et humana dulia uocatur. Et ob hoc idololatre uocati sunt, qui eam seruitutem quam Deo debuerunt idolis exhibebant. Sed Latina lingua utramque sub eodem nomine seruitutem comprehendit, et propterea obscurior significatio facta est cum dicitur. Ei soli seruies, quod in Greco ambiguum non est.  Sed cum preceptum ad Patrem pertineat, quare dictum est: ei soli seruies, quasi etiam Filio et Spiritui sancto seruiendum non sit? Sed quod dictum est soli non excludit communionem Filii et Spiritus sancti, sed quidquid Deus non est. Pater autem et Filius et Spiritus sanctus unus Deus est, ipse solus adorandus est, eique soli et non alteri seruiendum est, ea uidelicet seruitute que ei soli debita est. Nam et in Euangelio, cum dicitur: Nemo nouit Patrem nisi Filius , non utique Spiritus sanctus a Patris cognitione excluditur, cum ipse etiam profunda Dei, teste Apostolo, scrutetur . Sed est eiusmodi loquendi genus, ut dicatur nemo, nisi ille uidelicet qui non est, hoc quod ille. His pro breuitate transcursis ad consequens mandatum discutiendum  transeamus quod tale est: non assumas nomen Dei tui in uanum . Hoc ad simplicem littere sensum taliter intelligi debet, ut nomen Dei homo in uanum non assumat, id est uel ad mendacium affirmandum uel ad idolum uenerandum; scilicet ut neque idola nomine diuino honoret, neque falsitati nomen diuinum associet. Mystice autem nomen Dei assumere in uanum, est Filium Dei uisibilem per humanitatem factum, creaturam existimare. In uanum quippe nomen Dei assumit, qui Filium Dei eternum ex tempore cepisse credit. Nomen siquidem Patris Filius dicitur, quia in Filio, et per Filium Pater inuisibilis manifestatur; non solum quando mundus per ipsum factus est; uerum etiam quando per ipsum homo est redemptus. Sane  qui Filium Dei hominem factum confitentur, nequaquam in uanum nomen Dei assumunt, quia quem credunt hominem per id quod assumpsit ex tempore; uerum Deum agnoscunt, per id quod fuit ex eternitate. Potest adhuc aliter intelligi quod dictum est: Non assumas nomen Dei tui in uanum. In uanum namque nomen Dei assumunt, qui Filium Dei ad se missum, et pro sua salute incarnatum contemnunt. Quid est ergo dicere: Ne assumas nomen Dei tui in uanum, nisi sicut ueneraris et adoras eum, propter hoc quod ab eo factus es; sic adora et uenerare, propter hoc quod ab eo es redemptus, quia non minus tibi contulit cum redemit, quam cum creauit. Ad eumdem spectat sensum, quod ipse Filius in Euangelio discipulis, et per discipulos omnibus in  se credentibus dicit: Creditis in Deum et in me credite . Modesta quidem ut decuit pium nos admonens insinuatione, ut intelligamus eum non solum adorandum a nobis in sua diuinitate qua condidit, sed in humanitate etiam qua redemit. Tertium preceptum est obserua Sabbatum . Quatuor Sabbata commemorare uidetur Scriptura. Primum illud in quo Deus perfectis operibus suis requieuisse dicitur. Secundum illud quod filiis Isrel carnaliter custodiendum mandatur. Tertium illud quod populo Dei seruandum precipitur. Quartum illud quod in promissione Sabbatum pro Sabbato suis Deus dilectoribus pollicetur. Duo igitur sunt Sabbata exterius: unum Dei, et unum hominis; et duo interius  unum Dei, et unum hominis. Sabbatum Dei quo exterius ab opere cessare dicitur, sacramentum est illius interioris Sabbati eius, in quo ipsius eterna immortalisque eternitas inconcussa beatitudine perfruens, nullo unquam labore fatigatur. Sabbatum hominis quod ei uisibiter exterius seruandum precipitur, sacramentum est interioris Sabbati, ubi mens sancta per bonam conscientiam a seruitute peccati quiescens; in gaudio Spiritus sancti iucundatur. Hoc Sabbatum quisquis in presenti uita seruauerit, ut nullis consentiat malis, perueniet in futura uita, ad illud eternum Dei Sabbatum, ubi nulla sentiet mala. Sicut dictum est: Et erit Sabbatum pro Sabbato, mensis pro mense . Illud itaque preceptum specialiter ad Spiritus sancti personam  referri uidetur, cum dicitur: Obserua Sabbatum, ut uidelicet in presenti eum suscipiamus, et custodiamus intra nos in gaudium bone conscientie, quatenus eum in futuro suscipere et possidere mereamur, in gaudium uite. Hec igitur sunt precepta tria prime tabule. In quibus precipue dilectio Dei commendatur, et tota Trinitas unus Deus equaliter adoranda et colenda precipitur.



CAP. uII. De septem aliis preceptis que sunt secunde tabule.

Septem alia, secunda tabula continebat, que hominem ad dilectionem proximi instituunt; et propterea septennario distinguuntur, quia in presenti uita tantum que septem diebus uoluitur: nostra caritas pietatis operibus exercetur erga proximum;  postea, consummatis operibus et finitis laboribus, per contemplationem pariter cum proximo beatificanda in Deum. Amor igitur proximi et temporalis est quantum pertinet ad exhibitionem operis, et eternus quantum pertinet ad effectum dilectionis. Primum preceptum secunde tabule ad patrem pertinet hominem, sicut primum prime tabule ad Patrem Deum. Utrobique paternitas preponitur, utrobique principii dignitate honoratur, quia secundum quemdam modum, sic habemus principium nascendi per generationem a patre homine, sicut principium existendi per conditionem accepimus a Deo Patre; et paternitas hominis sacramentum est et imago diuine paternitatis, ut discat cor humanum in eo principio quod uidet, quid debeat illi principio a quo  est, et quod non uidet. Sic ergo est dictum. Honora patrem tuum et matrem tuam, ut bene sit tibi, et sis longeuus super terram . Sicut superius dictum est in primo precepto prime tabule, ita et hoc non totum ad preceptionem pertinet quod propositum; sed ibi quod preter preceptum erat premissum est, hic subiunctum est: Audi, Isrel: Deus tuus unus est . Hoc totum ante preceptum premittitur, ipsum preceptum postea subinfertur cum dicitur: Ipsum adorabis, et ipsi soli seruies . Hic preceptum precedit: Honora patrem tuum et matrem tuam , deinde subiungit: ut bene tibi sit, et sis longeuus super terram. Quid est ergo, quod ibi ante preceptum causa precepti premittitur; hic post preceptum subinfertur,  nisi quia Deus diligendus est propter seipsum, et homo propter Deum? Nam et amor parentum, si ad solam carnem respicit, spirituale premium non acquirit. Ex Deo igitur in nobis prius est, propter quod postea diligendus est a nobis, quia eius gratia, nostra dilectio preuenitur, et nostra dilectio per eius gratiam excitata subsequitur. In patribus autem carnis nostre si ad id solum beneficium nostra dilectio tenditur, quo carnaliter ab his nostrum meritum preuenitur, quia ultra carnis affectum, et supra carnis intuitum non proficit, ad perfectionem premii spiritualis non pertingit. Ergo propter uitam eternitatis, diligendus est auctor uite temporalis, ut scilicet non hoc diligatur, quia hanc ab illo, imo  per illum, uitam accipimus, sed quia per hanc ad illam uitam intraturi sumus. Bene ergo cum dictum esset: Honora patrem et matrem, subiuncta est causa, ut bene tibi sit, et sis longeuus super terram, scilicet uiuentium, quia hoc diligere debemus in auctore uite huius quod ab illo per hanc uitam ad futuram uitam initiati sumus. Et pulchre honoranti principium suum, longeuitas promittitur, quia Deo per dilectionem adherentes eternitatem promerentur. Sane quantum spectat ad sensum littere, duobus modis parentes nostros honorare debemus, et obediendo eis uidelicet in omnibus  et eos quantum facultas nostra suppetit, adiuuando. Sed et de patribus spiritalibus, id est prelatis nostris idipsum intelligere  nichil impedit, quibus obedientiam debemus quantum nostra habet possibilitas, et auxilium imo seruitium, quantum suppetit facultas. Secundum preceptum secunde tabule. Non occides . Homocidium sit multis modis, manu, lingua, consensu. Manu fit cum quis alium actualiter uita priuat, uel in locum mortis ubi uita priuetur precipitat, ut in carcerem, uel alium quemlibet talem locum. Lingua fit duobus modis, id est, precipiendo uel suggerendo. Iudei quippe Christum occiderunt, dum ut occideretur, iudici suggesserunt. Consensu similiter duobus modis fit homicidium, uel dum mortem alteruis desideramus et cupimus, uel si dum eum a morte liberare possumus, uitam eius negligimus, id est, adiutorium non impendimus.

 Tertium preceptum secunde tabule est: Non mechaberis , id est non fornicaberis. Fornicatio est omnis illicitus concubitus; et est duplex fornicatio. Anime, unde Propheta: Perdidisti omnes qui fornicantur abs te . Corporis, de qua hic agitur. Hoc enim preceptum et quedam alia, sub ueteri lege tantum inchoata sunt, id est non plene, sed ex parte data, propter infirmitatem auditorum, que postea, adueniente gratia, consummata sunt. Lex enim dicit: Non mechaberis, corporalem tantum mechiam prohibens. Christus dicit: Quicunque uiderit mulierem ad concupiscendam eam, iam mechatus est eam in corde suo ; omnem illicitam concupiscentiam tam anime quam corporis contradicens.

 Quartum preceptum est: Non furtum facies . Furtum accipitur in hoc loco pro qualibet illicita usurpatione rei aliene, siue occulta siue manifesta. Qui enim furtum prohibuit, rapinam non concessit, cum sit maius peccatum  aperte et uiolenter rapere: quam occulte subtrahere, quia maius odium et iram excitat. Sub furto etiam comprehenditur usura.

Quintum preceptum secunde tabule. Non falsum testimonium dices . Ut ergo melius liqueat, quid sit falsum testimonium, altius incipiendum est, id est a mendacio. Aliud enim est simplex mendacium in falso testimonio, aliud in periurio, aliud in uoto, dum aliquis uouet quod non soluit. De quibus  omnibus dicendum est. Primum autem de simplici mendacio, qua propter ponenda est descriptio mendacii, quidam mendacium sic diffiniendum putant. Mendacium est falsa significatio cum uoluntate fallendi, uel que presentialiter adest, uel postea aduenit. Nam si quis alteri promittens se aliquid daturum, habens uoluntatem dandi cum promitteret, postea uero mutata uoluntate dare nollet, mendacium esset, non quia in promissione cor duplex fuit, sed quia qui promisit postea cor duplicauit. Sic ergo intelligi potest quod dictum est. Mendacium est significatio falsa, id est oratio uel locutio per quam ille qui loquitur auditori falsum significare intendit, et putat. Nam, etsi ita sit ut dicit, mentitur tamen ille qui loquitur cum opinione et intentione fallendi.  Iocosa mendacia, et ironie, et parabole, mendacia non sunt; alioquin sancti reprehensibiles inuenirentur, quia in parabolis et ironiis multa locuti sunt. Sed ipse Christus in parabolis loquebatur ad ipsas turbas, quas utique in sermone suo non assumpsisset, si ullum in eis mendacium constaret. Hoc tantum interest quod iocosa mendacia et si falsitatis reatum non incidunt leuitatis tamen culpam non euadunt. Est adhuc aliud genus mendacii, cum aliquis quasi humilitatis causa mentiri uidetur, utpote cum se peccatorem dicit, ettamen non ita sentit ut dicit, de quo uerissime dictum est, quia cum causa humilitatis quis mentitur, si antequam mentiretur peccator non erat; mentiendo efficitur quod non erat, quia qui peccatorem se dicit, et non ita credit, ueritas in eo  non est. Est aliud genus mendacii cum pro salute uel uita alterius conseruanda aliquis mentitur, quod et ipsum nullo modo approbandum est. Male enim mentiendo uitam seruat in alterius corpore, qui per mendacium ueritatem exstinguit in suo corde. Potest tamen in huiusmodi aliquando ueritas sine culpa celari, quando causa salutis nostre siue utilitatis aliene ratio exposcit. Longe enim aliud est, quod uerum est tacere, atque aliud quod falsum est asserere. Ipsa enim ueritas dicit: Multa habeo uobis dicere, sed non potestis portare modo ; quod utique non dixisset, si ueritatem tacere semper culpa esset. Falsum testimonium est cum quis alterius mendacio de ueritate testimonium perhibet,  qui non solum mentiendo reus efficitur, sed quia etiam ipsum mendacium contra ueritatem patrocinari conatur; quod quidem si sciens fecerit damnabilis omnino malitia est; si autem ignorans, reprehensibilis negligentia. Non omne iuramentum malum est, et tamen omne iuramentum teste ueritate a malo est. Qui enim uerum iurat pro necessitate proximi, aut pro utilitate, cum scilicet is cui iuraratur aut credere non potest propter ignorantiam, aut credere recusat propter malitiam; huiusmodi iuramentum malum quidem non est illi qui iurat, quia ex necessitate contestatur ueritati; et tamen a malo est illius cui iurat, hoc est, uel ex infirmitate si credere aliter non potest, uel si credere contemnit, ex peruersitate. Qui autem sine causa iurat,  etiam si uerum iurat, non sine culpa est; aut quia pro leuitate arguitur, aut pro contumacia condemnatur. Qui malum se facturum iurat peccat. In quo tamen melius esset iuramentum frangere, quam adimplere, ita quidem ut et malum caueat quod iurauit, et nichilominus culpam agnoscat, in eo quod male iurauit. Periurium est mendacium sacrosancta attestatione inducta confirmatum. Qui enim falsum iurat peierat uel periurat; in quo primum malum est culpa mendacii, cum id quod falsum est dicitur. Secundum autem quod ad tuendam falsitatem testimonium ueritatis irreuerenter usurpatur. Qui uiderit alium falsum iurare uolentem, particeps peccati efficitur si consentit: et si non quantum potest salua ueritate ne malum perficiatur contradicendo  et admonendo obsistit. Hic autem considerandum est quod peccatum fratris cum probare non possumus, publicare non debemus, ne forte uideamur nolle proximum nostrum corrigere, sed magis infamare. Propterea admonitio peccantibus adhibenda est ubi negantibus testimonium conuincens adduci non potest. uotum est uoluntaria sponsio animi. Quisquis Deo uotum uouet, reddere debet quod uouet, iuxta illud Prophete: uouete et reddite Domino . Dicit autem Scriptura: uota stultorum frangenda sunt . Unde uota stultorum intelligimus omnia que uel mala sunt, uel si bona sunt ordinata tamen non sunt, et maius malum est quod est ex eis, quam bonum quod est in eis. uerbi gratia: Si mulier nolente uiro aut uir  nolente muliere uoueret continentiam, aut subiectus sine consilio et licentia prelati sui inordinatam proponeret abstinentiam, huiusmodi uota quia manifeste stulta essent; tenenda omnino non essent. Qui bonum quodcunque uouet si postea illud aut implere non potuerit, aut pro maiori bono perficiendo implere noluerit; poterit secundum licentiam eorum quibus dispensatio in eum credita est, uotum eius aut laxari aut mutari, ita ut in eius arbitrio non constet uel hoc dimittere quod faciendum uouit, uel aliud pro eo facere, etiam si maius est quod non uouit.

Sextum preceptum quod et nonum est: Non concupisces uxorem proximi tui . Septimum  preceptum quod et decimum est: Non concupisces rem proximi tui . Hic opponendum uidetur contra hoc quod superius dictum est in eo precepto quod superius datum est de fornicatione cauenda. Non mechaberis, mechiam tantum corporalem esse prohibitam; postea uero per id quod Christus in Euangelio dicit: Quicunque uiderit mulierem ad concupiscendam eam, iam mechatus est in corde suo; omnem tam corporalem quam spiritualem mechiam esse interdictam. Quomodo enim Euangelium suppleuit quod lex scripta prius, minus habuit, cum idipsum quod Euangelium adiecisse creditur, in lege scriptum prius inueniatur? Qui enim dixit: Non mechaberis corporalem mechiam prohibens; postea dixit: Non concupisces, spiritualem mechiam  omnino cauendam esse ostendens. Quid ergo noua lex suppleuit, quod uetus minus habuit? Lex corporalem mechiam prohibuit, concupiscentiam prohibuit. Quid amplius habuit Euangelium, quod faceret? Sed sciendum est quod uetus lex, quamuis concupiscentiam hominis a re aliena cohibuit, in propria tamen minime temperauit. Quia qui dixit: Non concupisces uxorem et rem proximi tui, mulierem et rem omnino concupiscendam non uetuit, sed ab aliena tantum appetitum cohibendum demonstrauit. Noua autem lex et in propriis temperatum esse debere edocuit, ut omnem illicitam concupiscentiam excluderet. Potest autem et alio intellectu conuenienter dici ueterem legem concupiscentiam uxoris siue rei aliene non illam significasse,  que sola uoluntate agitur; sed ambitionem et machinationem que studio quodam et ad nisu ad implendum desiderium et ad obtinendum id quod in desiderio est exterius opere exercetur. Noua autem lex non solum damnauit illicitam concupiscentiam foris in studio operis, sed intus quoque damnabilem esse ostendit in desiderio uoluntatis.



CAP. uIII. De ordine preceptorum Dei.

Ordinem autem preceptorum Dei sine consideratione transire non oportet. Nam si ordo uiuendi est, est utique et ordo precipiendi. Primum ergo attende quod dicitur tibi, ut adores Deum tuum, et seruias illi . Hoc est primum preceptum. In adoratione agnosce fidem, in seruitute intellige bonam operationem. Post hoc sequitur secundum  preceptum ut nomen Dei tui in uanum non assumas , quatenus uerbum ueritatis in ore tuo sit, propter ueritatem, ut post fidem cordis, sequatur confessio oris. Primum deuotio ad bonam conscientiam; postea exemplum operis, ad bonam famam. Nouissime uerbum predicationis ad doctrinam. Deinde sequitur tertium preceptum et dicitur tibi, ut Sabbatum obserues; hoc est, mentis quietem custodias, ut non perturberis ex aduersis foris occurrentibus pro ueritate, sed discas esse pacificus, etiam inter eos qui pacem oderunt. Predices ueritatem, et non omittas caritatem. Hec sunt tria precepta prime tabule de iis que pertinent ad Deum.

Postea sequitur secunda tabula, de iis que spectant  ad proximum. Primum preceptum est secunde tabule in quo tibi precipitur, ut honores principium tuum, ut uitam longeuam habere possis ; quoniam qui non honorat eum a quo est, dignus est ut retinere non possit id quod est. Secundum preceptum est: Non occides . Conuenienter sane cui in precedenti mandato uite longeuitas promittitur, hic ne alienam uitam exstinguat prohibetur, ut hoc ex caritate Dei sit, quod principium suum honorans, ad uitam que finem nescit inhiat; hoc uero ex caritate proximi quod ad uite aliene finem nullo crudelitatis odio se relaxat. Deinde sequitur tertium preceptum: Non mechaberis; et quartum: Non furtum facies . Non mechaberis,  hoc pertinet ad uitam propriam. Non furtum facies, hoc pertinet ad uitam alienam. Supra enim iussus est homo et suam et alterius uitam conseruare, hic iubetur et suam et alterius uitam non ledere. Iustum enim est ut in uia uite corruptionem caueat, qui in patria uitam incorruptam exspectat, et qui iam uitam proximi per apertam uiolentiam non opprimit, etiam per fraudem occultam in his que ad usum uiuendi data sunt ei non noceat; et non solum ipse per se non noceat; sed neque nocentibus neque nocere uolentibus, sua auctoritate uel attestatione fiduciam aut firmamentum prestare presumat. Hoc enim in sequenti mandato prohibetur cum dicitur: Non falsum testimonium dices . Et quia ab opere lesionis diu se cohibere non potest,  qui mentem suam ab intentione et uoluntate ledendi non cohibet, sequitur et dicit: Non concupisces uxorem promixi tui; nec concupisces rem proximi tui . Hec sunt decem precepta, que prime perfectionis uiam, et semitam pandunt directionis. Prima enim perfectio per bonam operationem hominem in seipso dirigit. Secunda per caritatem proximi in latum expandit. Tertia per caritatem Dei in altum extollit, quia denarius prime perfectionis lineam porrigit. Centenarius secunde expandit latitudinem. Millenarius in altum summam tollit perfectionem. Hec autem in presenti, de expositione decem preceptorum legis dicta sufficiant.



CAP. IX. De mobilibus et superadditis preceptis.

Sequitur aliud genus preceptorum que mobilia  uocantur, quoniam naturalibus mandatis secundum dispensationem ad tempus superaddita sunt, siue pro exercitatione, siue significatione. Pro exercitatione quidem ut plurima essent in quibus erudiendorum obedientia probaretur, et deuotio excoleretur. Pro significatione autem ut in eis future ueritatis signa prepararentur, et per ipsa que corporaliter agenda precipiebantur, que spiritualiter agenda uel credenda erant demonstrarentur. Hec autem omnia de mediis sumpta sunt; hec est de iis que in sua natura, nec ita bona erant ut ineuitabiliter debuissent fieri; nec ita mala ut omnino debuissent ex necessitate uitari. Omnia enim hec que in huiusmodi mandatis proposita sunt quantum ad suam naturam talia fuerunt, que pro arbitrio agentis sine culpa possent fieri,  et rursum sine culpa intermitti. Accedens autem mandatum hoc, que per se media erant et ad utrumlibet se habebant, siue precipiendo, siue prohibendo in alteram partem deflexit; ita ut iam ea que prohibita sunt sine culpa non possint fieri, neque rursum ea que precepta sunt, possint omnino sine culpa dimitti. Quod tamen non natura rei facit: sed uis et obedientia mandati. Prohibuit lex ne caro cum sanguine comederetur; non quia hoc quantum ad naturam rei malum erat, sed quia malum erat, quod in isto significari debuerat. Quasi enim caro cum sanguine editur, quando quis in opere furoris et crudelitatis delectatur. Mandauit etiam eadem lex a carne porcina abstinendum;  opera scilicet immunditie uitanda significans. Ad hunc modum aliorum quoque animalium tam uolucrum quam piscium et corum que in terra uersantur quedam ab esu humano excepit. Et multa alia que prima conditio noxia non fecerat secunda institutio per dispensationem quasi noxia uitare mandauit. Erant autem quedam alia de his mediis, que lex scripta magis per concessionem proposuit, quam per preceptionem uel prohibitionem, que fortassis per se mala fuissent, si concessa non fuissent. uerbi gratia: Dicit lex ut si quis turpitudinem aliquam in sua uxore inuenisset, et ob id illam odio haberet, scriberet ei libellum repudii, et sic eam dimitteret ; quia uidelicet melius erat ut odio habita secundum uoluntatem dimitteretur,  quam contra uoluntatem retenta occideretur. Dictum est etiam in lege: Iuramentum tuum Deo offeras et iurabis per Deum ; non quia uidelicet iurare per Deum bonum est, sed idcirco imperfectis iuramentum conceditur, ut facilius periurium uitaretur. Simul ut etiam nomen Dei uenerari discerent, cum illud frequentius in assertionem et testimonium dictorum suorum acciperent, et non cogerentur nomina falsorum deorum ad confirmanda iuramenta sua assumere, quibus non solum permissum sed preceptum fuerat; ita duntaxat si causa confirmande ueritatis expostularet, nomen Domini ad testimonium inuocare. Simile erat et hoc quod permissi sunt pro illata iniuria, talionem reddere,  ne forte uehementiori furore exardescentes, maiora illatis conarentur mala referre. Multa sunt alia genera preceptorum que in lege scripta continentur, decentia quidem ad exteriorem conuersationem, et simul apta ad spiritualem significationem. In his ergo omnibus, illam quam Apostolus posuit discretionem in elementis exordii sermonis Dei significatam notamus. Sunt enim tria hec: elementa, exordia, sermo. In elementis sonus est, sed sensus non est, unde nec exordium dicuntur, quia sensus in eis non incipit. Dictiones exordia sensuum sunt, unde et dictiones uocantur quasi iam aliquid dicentes, et prime partes orationis, quia principium intelligentie ab eis oritur. In elementis ergo sonus est, et non sensus; in exordio  sensus est, sed completus non est; in sermone sensus est, et perfectus. uide tria hec in Scriptura Dei similia. Dixit Scriptura: Carnem cum sanguine non comedetis ; hoc est elementum. Subiunxit postea: Non occides , hoc est exordium. Postea compleuit etiam iram prohibens, hoc est sermo . Item dixit carnem porcinam non edendam , in hoc fuit elementum. Addidit post hoc: Non mechaberis , in hoc fuit exordium. Nouissime apposuit: Si quis uiderit mulierem ad concupiscendam eam, iam mechatus est in corde suo , etc. In hoc fuit sermonis completio. Precepta igitur ad tempus, superaddita, elementa fuerunt. Precepta decalogi, exordia. Precepta Noui Testamenti, sermo. Prima ex institutione  discipline; secunda ex ueritate nature; tertia ex perfectione gratie. Precepta immobilia naturaliter priora sunt. Precepta mobilia sicut dictum est, significatione precedunt; quia in eis primum bonitas formatur, que postea in illis inchoatur; et nouissime per gratiam consummatur. De preceptis superadditis et mobilibus quedam etiam nunc in tempore gratie pro exercitatione retenta sunt, sicut est obseruantia ieiuniorum; et alia quedam que cum superioribus temporibus fuerunt instituta, pro inde tamen ad presentium instructionem sunt reseruata; et ea potissimum que ad spiritualis studii exercitationem spectant, tempore gratie reseruantur: iis que ad carnales obseruantias pertinebant abolitis.



CAP. X. Quod tria sunt genera sacramentorum in lege.


Tria genera sacramentorum inueniuntur fuisse sub lege scripta, quedam specialiter ad remedium, quedam uero ad obsequium, quedam ad cultum diuinum. Prima pertinent ad peccatorum remissionem; secunda ad exercendam deuotionem; tertia ad colendam pietatem.

Prima instituta fuerunt quasi ad necessitatem, ut in eis homo sanctificaretur, qualis circumcisio fuit, et hostie pro peccato et pro delicto et cetera; quedam que specialiter ad emundationem et remissionem instituta fuerunt.

Secunda autem quasi ad exercitationem fuerunt proposita, ut in eis deuotio fidelium exerceretur, et meritum augeretur: quales fuerunt hostie pacificorum,  que offerebantur a fidelibus ad reconciliandam sibi gratiam diuinam.

Tertia instituta fuerunt quasi ad preparationem quamdam, ut quasi instrumenta quedam essent ad cetera sacramenta tractanda et sanctificanda, quale fuit atrium et tabernaculum, et omnia utensilia que continebantur in eis; necnon et sacra indumenta ministrantium, et cetera omnia que ad exornandum elementum diuinum fuerunt instituta. Item sacramenta alia fuerunt que sanctificabantur ad emundationem; alia que tractabantur ad deuotionem; tertia que exercebantur ad uenerationem. Prima necessitatis; secunda uirtutis; tertia laudationis. Prima suscipiebantur ad sanctificationem; secunda tractabantur  ad deuotionem; tertia exercebantur ad laudationem. Iterum sacramenta alia erant in rebus quibusdam sanctificatis, alia in sacrificiis et oblationibus, alia in ministeriis diuinis. Sic res eadem multis modis ad euidentiam distingui potest. Sacrificium dicebatur, quando de animalibus fiebat immolatio. Oblatio uero aliarum quarumlibet rerum uocabatur. Sacrificiorum tria sunt genera: alia enim sunt holocausta, alia simplicia sacrificia, alia pacifica. Holocaustum uocabatur quod uel ex debito, uel sponte oblatum totum incendebatur. Sacrificium uocabatur quod pro debito institutionis oblatum partim cremabatur partim reseruabatur. Pacifica dicebantur que sponte offerebantur, siue pro gratiarum actione, siue pro precedentis uoti adimpletione, siue pro uoluntaria  et spontanea deuotione. Holocaustum aliquando fiebat de armentis, aliquando de pecoribus, aliquando de uolatilibus. Oblatio aliquando de simila fiebat, que dicebatur sacrificium crudum: aliquando de clibano, aliquando de sartagine, aliquando de craticula, quod sacrificium coctum uocabatur. Sacrificia alia pro peccalo erant: alia pro delicto; pro peccato quidem, ut peccatum expiaretur; pro delicto, ut expiaretur delictum. Peccatum est quando fit quod fieri non debet; delictum est quando non fit quod fieri debet. Et in his quidem omnibus sacramenta constabant. Sciendum uero quod hec omnia non talia sacramenta  intelligere debemus, qualia superius sacramenta que proprie sacramenta dicuntur, esse debere definiuimus; sed in his et huiusmodi quedam ob hoc solummodo sacramenta uocata; quia sacrarum rerum signa fuerunt. Sic ergo aliud est sacramentum sanctificationem significans tantum, et sanctificatione sanctificans; aliud non sanctificans, sed significans tantum. Et de sacramentis quidem scripte legis hactenus dixisse sufficiat; de promissionibus uero quas in tertia parte prime distinctionis posuimus; tractare propositi presentis non fuit. Sunt igitur tria que lex scripta continebat: precepta, sacramenta, promissa.


 Explicit liber primus.



INCIPIT PROLOGUS SECUNDI LIBRI.

Magne sunt in Scripturis sacris spiritualium sensuum profunditates; sed quia non omnibus eadem intelligendi gratia data est, habet sacrum eloquium quedam in se quibus fidem simplicium pascit; que quidem altioribus iuncta unam ueritatis regulam perficiunt. Propterea in sacri eloquii tractatione, non eadem intendendi forma ubique seruanda est, quia altiora sacramenta excellentiori sermone et digno sanctis reuerenter tractanda sunt; minora autem sacramentorum diuinorum instrumenta, pro capacitate simplicium humiliori locutionis genere explananda, ut constet quod scriptum est: In fimbriis aureis circumamicta uarietatibus . Sicut enim sancta electorum Ecclesia morum bonorum ac uirtutum uarietate pulchre adornatur, ita sacra Scriptura unde ipsa Ecclesia sancta uiuendi formam sumit, in suo sermone pulchra uarietate contexitur; in qua tamen uarietas ipsa apta est, ut schisma non generet; et diuersitas concors, ut aduersitatem non pariat. Neque enim in ea, magna modica despiciunt, neque rursus modica magnis associari indignata sunt, sed ornant se inuicem in una ueritate, que propter ueritatem placent omnia. Nemo igitur miretur si post magna et inter magna fidei sacramenta, eorum que in suo ordine inferiora uidentur mentio fit, quia se non obhorrent simul, que in ueritate unum sunt. Nam ipse Deus humiliari dignatus est, ad humana descendens, ut hominem postmodum ad diuina subleuaret.



LIBRI SECUNDI PARTES SUNT XuIII.

    Prima pars tractat de Incarnatione uerbi.
    Secunda de unitate Ecclesie que corpus est Christi.
    Tertia de ecclesiasticis ordinibus.
    Quarta de indumentis sacris.
    Quinta de dedicatione Ecclesie.
    Sexta de baptismo.
    Septima de confirmatione.
    Octaua de corporis et sanguinis Christi sacramento.
    Nona de minoribus sacramentis et sacris.
    Decima de simonia.
    Undecima de coniugio.
    Duodecima de uotis.
    Tertia decima de uitiis et uirtutibus.
    Quarta decima de confessione et penitentia et remissione peccatorum.
    Quinta decima de unctione infirmorum.
    Decima sexta de fine hominis.
    Decima septima de fine seculi.
    Decima octaua de statu futuri seculi.





TABULA LIBRI SECUNDI.




 CAPITULA PRIMAE PARTIS.
    CAP. I. De Incarnatione uerbi, et tempore gratie.
    CAP. II. Quare Filius missus est potius quam Pater uel Spiritus sanctus.
    CAP. III. Quomodo solus Filius carnem suscepit.
    CAP. Iu. De discretione trium personarum in Deitate una.
    CAP. u. Quod uerbum carnem assumpsit cum pena sine culpa; cum mortalitate sine iniquitate.
    CAP. uI. Quod uerbum cum carne rationalem animam assumpsit, qualis fuit anima illa in sapientia et uirtute, et iustitia, et bonitate, et merito.
    CAP. uII. De carne quam uerbum assumpsit; qualis fuit secundum passibilitatem, et sensum, et affectum.
     CAP. uIII. Quomodo intelligendum est quod scriptum est: Conceptus est de Spiritu sancto.
    CAP. IX. De unione uerbi et anime et carnis.
    CAP. X. De separatione anime et carnis in Christo.
    CAP. XI. Quod Christus separata anima a carne, et persona fuit: et Deus, et homo.
    CAP. XII. Quod per hominem uerbo unitum Deo uniuntur omnes qui membra sunt illius.
    CAP. XIII. Quod nunc Christus secundum humanitatem in celo est secundum diuinitatem ubique.

CAPITULA SECUNDAE PARTIS.
    CAP. I. De gratia que per Christum datur; et spiritu a capite in membra diffuso.
    CAP. II. De Ecclesia, et quid sit Ecclesia.
     CAP. III. De duobus parietibus Ecclesie laicis et clericis.
    CAP. Iu. Duas esse uitas; et secundum duas uitas, quos populos; et in duobus populis, duas potestates; et in utraque diuersos gradus, et ordines dignitatum, et unam alia superiorem.
    CAP. u. Quod omnis administratio ecclesiastica constat in tribus; hoc est in ordinibus, in sacramentis, et in preceptis.
    CAP. uI. De potestate terrena.
    CAP. uII. Quomodo Ecclesia, terrena possideat.
    CAP. uIII. Quot modis in seculari potestate determinanda est iustitia.
    CAP. IX. De ornamentis regis.

 CAPITULA TERTIAE PARTIS.
    CAP. I. De spirituali potestate.
    CAP. II. De clericis.
    CAP. III. De tonsura ecclesiastica.
    CAP. Iu. Quomodo ordines sacri in monachis sunt.
    CAP. u. De septem gradibus sacris.
    CAP. uI. De ostiariis.
     CAP. uII. De lectoribus.
    CAP. uIII. De exorcistis.
    CAP. IX. De acolythis.
    CAP. X. De subdiaconis.
    CAP. XI. De diaconis.
    CAP. XII. De presbyteris.
    CAP. XIII. De episcopis.
    CAP. XIu. De archiepiscopis.
    CAP. Xu. De summo pontifice.
    CAP. XuI. De ceteris officiis que sunt in clero.
    CAP. XuII. De archidiaconis.
    CAP. XuIII. De primicerio.
    CAP. XIX. De thesaurario.
    CAP. XX. Quando et quomodo ordinationes sunt faciende.
     CAP. XXI. Qua etate ordinandi sunt qui ordinantur.
    CAP. XXII. Quod sine certo titulo ordinandi non sunt sacerdotes.
    CAP. XXIII. Quales sint eligendi ad sacros ordines uel non.
    CAP. XXIu. Qua ratione mutatio possit ordinatorum fieri.

CAPITULA QUARTAE PARTIS.
    CAP. I. Quot et que sint indumenta sacra.
    CAP. II. De tunica byssina.
    CAP. III. De zona.
    CAP. Iu. De feminalibus lineis.
    CAP. u. De interiori tunica et hyacinthina.
    CAP. uI. De superhumerali.
    CAP. uII. De rationali quod Grece dicitur.
     CAP. uIII. De mitra que cydaris dicitur, uel tlara.
    CAP. IX. De indumentis noui sacerdotii.
    CAP. X. De stola uel orario.
    CAP. XI. De planeta uel casula.
    CAP. XII. De mappula uel manipula.
    CAP. XIII. De dalmatica.
    CAP. XIu. De sandaliis et caligis byssinis siue lineis.
    CAP. Xu. De bacuio episcopi et annulo.
    CAP. XuI. De pallio archiepiscopi.
    CAP. XuII. De uasis sacris.

CAPITULA QUINTAE PARTIS.
    CAP. I. De dedicatione Ecclesie.
    CAP. II. De his que uisibiliter aguntur in ea.
     CAP. III. Quod sit mysterium supradictorum.

CAPITULA SEXTAE PARTIS.
    CAP. I. De sacramento baptismi.
    CAP. II. Quid sit baptismus.
    CAP. III. Quare institutum sit sacramentum baptismi.
    CAP. Iu. Quando institutum sit sacramentum baptismi.
     CAP. u. Quando homines obligari ceperunt precepto percipiendi baptismi.
    CAP. uI. Quid distet inter baptismum Ioannis et Christi; et de forma baptismatis Ioannis et baptismatis Christi.
    CAP. uII. Utrum post datum preceptum baptizandi aliquis saluari possit nisi actualiter precepto sacramento baptismi.
    CAP. uIII. De sacramentis neophitorum.
    CAP. IX. De catechizatione.
    CAP. X. De exorcismo.
    CAP. XI. De iis que post exorchizationem sequuntur in baptismo.
    CAP. XII. De patrinis.
    CAP. XIII. De rebaptizatione.
     CAP. XIu. Quare in sola aqua baptismus celebratur.
    CAP. Xu. De forma baptismi.

CAPITULA SEPTIMAE PARTIS.
    CAP. I. De confirmatione. Et primo de chrismate.
    CAP. II. Quod impositio manus per solos pontifices celebratur.
    CAP. III. De eo quod Syluester papa instituit, ut presbyter baptizatum chrismate in uertice liniat.
    CAP. Iu. Utrum sit maius sacramentum impositio manus, an baptismus.
    CAP. u. Quod non debeat iterari manus impositio; sicut nec baptismus; et quod a ieiuniis sit celebranda.
    CAP. uI. Quanto tempore debeant esse sub disciplina  chrismatis, qui manus impositionem acceperunt.

CAPITULA PARTIS OCTAuAE.
    CAP. I. De sacramento corporis et sanguinis Christi.
    CAP. II. Quando institutum est sacramentum corporis et sanguinis Christi.
    CAP. III. Utrum mortale, an immortale corpus suum in cena tradiderit.
    CAP. Iu. An corpus Christi fuit quod Iudas per intinctum buccellam accepit.
    CAP. u. Quod agnus paschalis figura corporis Christi fuit.
     CAP. uI. Quod sacramentum altaris et figura est quantum ad panis et uini speciem; et res est quantum ad corporis Christi ueritatem.
    CAP. uII. Tria esse in sacramento altaris; panis et uini speciem: corporis Christi ueritatem; gratiam spiritualem.
    CAP. uIII. Quare in specie panis et uini Christus sacramentum corporis et sanguinis sui instituit.
    CAP. IX. Qualis intelligenda est mutatio panis et uini in corpus Christi.
    CAP. X. Quid significant tres portiones ille que de corpore Christi in sacramento altaris fiunt.
    CAP. XI. Quod corpus Christi quando diuidi uidetur secundum speciem diuiditur; secundum se autem integrum manet. Et sic in singulis partibus totum, sicut in diuersis locis unum et idem ipsum est.
     CAP. XII. Quod ea que in corpore Christi indigna uidentur, secundum solam speciem fiant.
    CAP. XIII. Quid fiat de corpore Christi et corporali presentia eius post sumptionem sacramenti.
    CAP. XIu. Quod celebratio consecrationis corporis Christi missa uocatur; et quando missa; aut a quo primum instituta est; et unde missa dicitur.

CAPITULA PARTIS NONAE.
    CAP. I. De sacramentis que ad exercitationem instituta sunt; quod omnia sanctificantur per uerbum Dei.
    CAP. II. De aqua aspersionis que cum sale benedicitur.
    CAP. III. De susceptione cineris.
    CAP. Iu. De ramis palmarum et de frondibus benedicendis.
     CAP. u. De cereo qui in Sabbato sancto benedicitur, et de agnis qui benedicuntur in Pascha.
    CAP. uI. De signis quorum sonitu fideles in unum conuocantur.
    CAP. uII. De cortinis.
    CAP. uIII. De aliis sacramentis que in factis constant.
    CAP. IX. De his sacramentis que in uerbis constant.
    CAP. X. De sacris et non sacramentis.

CAPITULA PARTIS DECIMAE.
    CAP. I. De simonia, unde dicitur, et quid est simonia.
    CAP. II. De auctoribus simonie.
    CAP. III. De his qui spiritualia emunt et uendunt.
     CAP. Iu. De his qui corporalia in Ecclesia comparando cum eis; et in eis spiritualia emunt.
    CAP. u. De eo quod sola corporalia uenduntur.

CAPITULA UNDECIMAE PARTIS.
    CAP. I. De sacramento coniugii.
    CAP. II. De origine coniugii.
    CAP. III. De duplici institutione coniugii; et de causa institutionis duplicis.
    CAP. Iu. Quid sit coniugium.
    CAP. u. Quando coniugium esse incipiat.
    CAP. uI. De his qui occulte nubunt; uel postquam nupserint contra coniugium aliqua uerenda faciunt.
    CAP. uII. Quod tria sunt bona que coniugium comitantur, scilicet fides, spes prolis; sacramentum.
     CAP. uIII. Utrum hec bona inseparabilia sint a coniugio; an non.
    CAP. IX. De his qui in coniugio incontinenter uiuunt; et plus explende libidini, quam generande proli inseruiunt.
    CAP. X. Qua ratione antiqui plures habuerint uxores.
    CAP. XI. An coniugium dicendum est quod aliquando dissolui potest.
    CAP. XII. De iis qui putant etiam inter illegitimas personas quascunque consensum ad inuicem habitum coniugium facere.
    CAP. XIII. De coniugio infidelium.
    CAP. XIu. De consanguinitate et gradibus consanguinitatis.
     CAP. XIu. Quare usque ad sextum gradum consanguinitas custoditur.
    CAP. XIu. Quomodo sint computandi consanguinitatis gradus per sacrorum canonum auctores.
    CAP. Xu. De affinitate.
    CAP. XuI. De spiritali germanitate.
    CAP. XuII. Quid distet inter cognationem siue consanguinitatem: et affinitatem: et spiritualem germanitatem.
    CAP. XuIII. Utrum dolus qui suppositio dicitur, coniugium dissoluat.
    CAP. XIX. Utrum conditio seruilis si nesciatur, postmodum coniugium dissoluat.

CAPITULA DUODECIMAE PARTIS.
    CAP. I. De uotis: an sint diuersa.
     CAP. II. De quinque modis quibus mens agenda tractat.
    CAP. III. Quid sit uouere.
    CAP. Iu. Que uota tenenda non sint.
    CAP. u. Quod uotum nullam commutationem admittat.
    CAP. uI. Que uota commutationem patiantur.

CAPITULA TERTIAE DECIMAE PARTIS.
    CAP. I. De uitiis et operibus malis.
    CAP. II. De uirtutibus et operibus bonis.
    CAP. III. De timore et amore.
    CAP. Iu. Quid sit timor.
    CAP. u. De quatuor timoribus.
    CAP. uI. De caritate.
     CAP. uII. Quare non sint tria precepta caritatis.
    CAP. uIII. Quod pure et gratis amat: qui Deum propter se amat.
    CAP. IX. De mensura diligendi Deum,
    CAP. X. De mensura diligendi proximum.
    CAP. XI. Utrum caritas semel habita, amittatur.
    CAP. XII. Utrum omnis dilectio Dei caritas sit nominanda.

CAPITULA QUARTAE DECIMAE PARTIS.
    CAP. I. De confessione.
    CAP. II. De penitentia.
    CAP. III. De iis qui in hac uita penitentiam non complent.
    CAP. Iu. Utrum iterari possit penitentia.
     CAP. u. De iis qui in extremis penitent.
    CAP. uI. Quod sola uoluntas bona sufficit si facultas operandi non datur.
    CAP. uII. Quod homo opus iudicat: Deus uoluntatem pensat.
    CAP. uIII. De remissione peccatorum: et utrum sacerdotes qui homines sunt peccata dimittere possunt.
    CAP. IX. De eo utrum peccata redeant postquam semel dimissa fuerint.

CAPITULA QUINTAE DECIMAE PARTIS.
    CAP. I. De unctione infirmorum.
    CAP. II. Quando et a quo instituta est unctio infirmorum.
    CAP. III. An iterari possit hoc sacramentum.
     CAP. I. De morientibus in Domino quomodo beati erunt.
    CAP. II. De exitu animarum.
    CAP. III. De penis animarum.
    CAP. Iu. De locis penarum.
    CAP. u. De qualitate tormentorum gehennalium.
    CAP. u. Quod corporeus ignis gehenne non tantum corpora cruciabit, sed etiam spiritus.
    CAP. u. Quod ignis gehenne ad aliquid lucebit et ad aliquid non lucebit.
    CAP. u. Quod ignis gehenne ab initio creatus est sic ut nutrimento non egeat.
    CAP. u. Quales sunt purgatorii pene in hac uita et quales post hanc uitam.
    CAP. uI. De cura pro mortuis agenda.
     CAP. uII. Quibus prosit post mortem uel quomodo quod pro illis fiat.
    CAP. uIII. De exsequiis.
    CAP. IX. De sacrificio pro defunctis.
    CAP. X. Quibus prosit.
    CAP. XI. Utrum sciunt que in hoc seculo geruntur.

CAPITULA SEPTIMAE DECIMAE PARTIS.
    CAP. I. De tempore aduentus Christi in nouissimo.
    CAP. II. De ultima tribulatione.
    CAP. III. Quare modo diabolus ligatur.
    CAP. Iu. Quare in nouissimo soluetur.
    CAP. u. Quando tempore erit ultima tribulatio.
    CAP. uI. De aduentu Aelie et Henoch.
    CAP. uII. De qualitate persone iudicis.
    CAP. uIII. De celeritate iudicii.
     CAP. IX. De eodem.
    CAP. X. De eodem.
    CAP. XI. De ordine resurgendi.
    CAP. XII. Quomodo intelligendum est quod scriptum est: uiuos et mortuos iudicabit.
    CAP. XIII. De resurrectione corporum qualiter aut qualia resurgent.
    CAP. XIu. De abortiuis et monstris utrum resurgent an qualia.
    CAP. Xu. De modo resurrectionis.
    CAP. XuI. Exemplum supradictorum.
    CAP. XuII. Quod sanctorum corpora sine uitio resurgent et incorruptibilia.
    CAP. XuIII. Quod infantes non in ea statura resurgent  qua mortui sunt.
    CAP. XIX. Quod omnes in ea statura resurgent quam imperfecta etate uel iuuenili uel habuerunt uel habituri fuerunt.
    CAP. XX. Utrum reprobi cum uitiis suis resurgent et deformitatibus.
    CAP. XXI. Quomodo terrena corpora in celo manebunt.
    CAP. XXII. Quale sit futurum iudicium.
    CAP. XXIII. Quod Deus conscientia nostra, teste utetur ad iudicandos nos.
    CAP. XXIu. Qualiter Deus in presenti iudicat.
    CAP. XXu. De eodem.
    CAP. XXuI. Item de eodem.
    CAP. XXuII. De eodem.
     CAP. XXuIII. Ubi erunt sancti corporaliter quando mundus ardebit.

CAPITULA OCTAuAE DECIMAE PARTIS.
    CAP. I. De innouatione mundi.
    CAP. II. Quid proderit eterna pena malorum bonis.
    CAP. III. Quod boni illic malos uidebunt; non mali bonos.
    CAP. Iu. Quod mali idcirco semper uiuent ut semper moriantur.
    CAP. u. Quod ignis eternus non equaliter crucia bit omnes.
    CAP. uI. De eodem.
    CAP. uII. De eodem.
    CAP. uIII. Quomodo iustum sit ut pro temporali  culpa eterna pena reddatur.
    CAP. IX. De eodem.
    CAP. X. De eodem.
    CAP. XI. Quomodo dia olus nunc cruciatur et quomodo in futuro cruciabitur.
     CAP. XII. De eodem.
    CAP. XIII. Quomodo post damnationem malorum sancti plenius cognoscent gratiam Dei.
    CAP. XIu. Quod damnatis malis sancti in uitam eternam intrabunt.
    CAP. Xu. Quomodo iusti tunc non compatientur malis.
    CAP. Xu. De eodem.
    CAP. XuI. De uisione Dei.
    CAP. XuII. Quid distet inter uidere et credere.
    CAP. XuIII. De uisione corporali et spirituali in futuro.
    CAP. XIX. An uolubiles erunt ibi cogitationes nostre.
    CAP. XX. Qualis et quanta erit felicitas et beatitudo  futura.
    CAP. XXI. In tribus constare beatitudinem ueram.
    CAP. XXII. Quod sanctis in futuro, non ad dolorem, sed ad gaudium proficiet preteritorum memoria.





INCIPIT LIBER SECUNDUS DE INCARTIONE uERBI ET TEMPORE GRATIAE.



PARS PRIMA.



CAP. PRIMUM SEU PROLOGUS.


In superiori parte operis huius conditionem omnium rerum a principio primo cum lapsu hominis et his que postea ad restaurationem eius usque ad aduentum uerbi preparata sunt, summatim deduxi, nunc ea que sequuntur usque ad finem et consummationem omnium, ordine contingere libet. Tempus gratie ab aduentu Filii Dei in carnem exordium sumpsit, sicut scriptum est: Gratia et ueritas per Iesum Christum facta est . Gratia quippe Dei redemptio est generis humani; que dum per aduentum Christi perficitur, ueritas promissionis Dei in exhibitione gratie eius adimpletur.



CAP. II. Quare Filius missus est potius quam Pater uel Spiritus sanctus.


Ideo autem Filius missus est, non Pater aut Spiritus sanctus, quia conueniens non erat ut Pater ab alio mitteretur, qui non erat ab alio. Si enim ab alio mitteretur, ab alio uenire haberet a quo mitteretur, et esset illi quasi quoddam principium ab illo a quo mitteretur. Propterea ergo Pater ab alio mittin habet, quia ab alio esse non habet. Missus est autem primum Filius qui a solo Patre est; deinde etiam Spiritus sanctus qui est a Patre et Filio. Primum Filius uenit ut homines liberarentur; postea Spiritus sanctus uenit, ut homines beatificarentur.  Primum ille a malo liberauit, postea hic ad bona reuocauit. Ille abstulit quod sustinebamus, hic reddidit quod perdideramus. uenit Filius naturalis missus a Patre, ut adoptandos in hereditatem uocaret, et consensum suum in gratia adoptionis comprobaret. Neque enim sine consensu Filii, a Patre alieni in hereditatem ducendi erant. Misit ergo Pater pro filiis, uenit Filius pro fratribus; quia in Patre et Filio paternitatis et filiationis nomen constat, ut filii nomen adoptandi perciperent, et per illum cuius erat, et ab illo a quo erat. uenit sapientia ut hostis ratione uinceretur; et ut habitaculum suum ipsa uindicaret; quod malitia possidebat. Qui enim astutia uicerat, iustum fuit ut non fortitudine, sed prudentia uinceretur, ut in eodem in quo se uictor erexerat,  uictus sterneretur. Factus est Filius Dei, Filius hominis, ut filios hominum, filios Dei faceret; et ne filii nomen ad alteram transiret personam, et essent in Trinitate duo filii, et confunderetur Trinitatis discretio. Si enim Pater carnem assumpsisset, idem ipse et Pater et Filius esset. Pater Filii quem genuit ex eternitate; et Filius matris a qua genitus esset ex tempore. Si autem Spiritus sanctus carnem assumpsisset; duo filii in Trinitate essent. Alter Filius Patris sine matre; alter filius matris sine patre. Ne ergo incommunicabile nomen diuideretur, solus Filius carnem suscepit, ut unus et idem esset et Filius  Dei et Filius hominis. Filius Dei secundum diuinitatem genitus a Patre; filius hominis secundum humanitatem natus ex matre.



CAP. III. Quomodo solus Filius carnem suscepit.

Sed forte erunt aliqui qui dicant: Si inseparabilia sunt opera Trinitatis, ergo quidquid facit Filius, facit Pater. Si autem omne quod Filius, facit et Pater; ergo si Filius carnem assumpsit, et Pater carnem assumpsit; quia Filius sine Patre carnem assumere non potuit, si nichil sine Patre facere potuit. Sed hic primo considerandum est quod cum dicitur Filius facere omne quod Pater facit, de illa nimirum operatione intelligendum est, qua creaturam suam condit et regit et disponit conditor et opifex Deus. In qua operatione Pater et Filius et Spiritus sanctus,  omnino separari non possunt; quia in diuinitate una in qua et per quam operantur, unum sunt. Hec autem idcirco de diuina operatione distinguimus, ne quis contra id quod dictum est, omnia que facit Pater, hec et Filius facit , opponendum putet; quod Pater gignit, quod Filius non facit; et Filius gignitur quod Pater non facit. Si enim Filius sicut Pater gigneret, Pater esset; et si Pater sicut Filius gigneretur, Filius esset. Itaque ne quis propterea quia Filius non gignit: quod Pater facit, existimaret Filium non facere quecunque Pater facit; dicimus quod hoc de illa operatione intelligendum est, qua uel creaturam operatur, ut quod non erat, esse incipiat, uel in creatura operatur, ut quod factum est in eo quod factum est subsistat. Ibi enim  tota Trinitas inseparabiliter operatur, ubi nec Pater a Filio, nec Filius a Patre, nec Spiritus sanctus ab utroque in operatione separatur. In opere quippe operatio proprie designatur. Nam in eo quod factum non est quod est Deus; non facit ipse, sed tantum est. In eo autem quod factum est, ab illo utique factum est, a quo factum est, omne quod factum est. Hic ergo omnia que fecit Pater, et Filius facit similiter. In hac itaque operatione qua carnis assumptio inuenitur, quomodo soli Filio conueniat, et non Patri; non inconuenienter queritur. Cum enim dicitur quod Filius carnem assumpsit, opus utique significatur quod Filius fecit; a quo opere si Pater excluditur, non omnia que facit Filius, Pater facit uel operatur. An forte quia dictum non est: Omnia  que facit Filius, Pater facit; sed: Quecunque Pater facit, hec et Filius facit; existimandum est omnia quidem Filium facere que Pater facit; quedam autem Filium facere que Pater non facit? Absit! Sed omnia que Pater facit Filius facit, et omnia que Filius facit, Pater facit; quia in eo quod deitate unum sunt, in operatione separari non possunt. Omne ergo quod Filius facit, Pater facit, quia in diuinitate qua Filius est Patris, quia cum Patre unum est nichil facit sine operatione Patris. Fecit quedam in humanitate secundum quam Filius Patris non erat; quia illam nascendo, a Patre non acceperat, que propterea ad solam personam Filii referuntur, quia ea que in illa et secundum  illam naturam fecit, quam cum Patre communem non habuit, sed solus ex tempore propriam singulariter accepit. uerumtamen omnia que in diuinitate fecit, ideo solus non fecit; quia in diuinitate solus non fuit, sed idem cum ipso fecit, qui cum ipso idem fuit. Si ergo Filius in diuinitate humanitatem assumpsit, quomodo in eadem diuinitate Pater idem cum ipso non fecit, qui cum ipso idem fuit? An forte cum dicitur: Filius carnem assumpsit, ex ui occulte relationis qua intelligitur, quia sibi uniuit; idem de Patre non dicitur, quia si idem diceretur, non idem sed aliud intelligeretur? Si enim diceretur Pater carnem assumpsit, intelligeretur similiter quod Pater sibi carnem uniuit, quod iam idem non esset,  sed aliud. Aliud quippe esset, si Patri caro unita diceretur quam cum Filio unita dicitur, quia sicut alius est in persona Pater, alius Filius, sic aliud dicitur cum Filius incarnatus dicitur, quam diceretur, si Pater incarnatus diceretur. Non igitur consequens est si Filius carnem assumpsit; idcirco carnem assumpsisse et Patrem: sicut consequens non est, si Filius sibi carnem uniuit, carnem sibi unisse et Patrem. Consequens autem est, quod si Filius carnem sibi uniuit, eamdem carnem ipsi Filio, uniisse et Patrem; quia, dum una utriusque operatio ostenditur, nec Filius sine Patre, nec Pater sine Filio operatus demonstratur. Si autem Pater carnem sibi induisset, et Filius sibi, non hoc idem esset, sed aliud; quoniam in eo ipso non eadem demonstraretur  operatio, quod non ad eumdem utrinque facta probaretur relatio. Nunc autem assumptionem siue unionem carnis, et Pater operatus est, quia carne induit Filium; et Filius operatus est, quia carne induit semetipsum, et fuit una unio, et operatio una. Propterea unio una, quia quod unitum est, uni unitum est. Propterea operatio una; quia quod factum est, in uno factum est. Tres operabantur et non tria, sed unum operabantur; et quod fiebat et unius erat quantum ad illum solum factum est; et trium erat, quantum ab illis factum est. Legitur in libro Iudicum , quod Manue uxorem accepit Samsoni filio suo, nec tamen uxorem accepit sibi qui filio uxorem accepit. Et postulat Filius Patrem, ut sibi uxorem accipiat, quasi per se solus hoc facere  non possit, et nemo est qui argumentetur ut dicat: si Pater Filio uxorem accepit, ergo uxorem accepit Pater, et contendat uxoratum esse Patrem, quia Filio accepit uxorem. Quare ergo incarnatus esse dicatur Pater, quia Filio suo carnem uniuit, sicut ipse Filius incarnatus dicitur, quia sibi carnem copulauit? Sponsa quippe uerbi caro est, et assumpsit illam uerbum sibi, et Pater uerbi similiter uerbo suo uniuit eam, et operati sunt duo unum; et fuit in uno operatio ducrum una. Propterea ait: Quecunque facit Pater, hec et Filius facit similiter; hec, inquit, similiter et Filius facit. Quid est hec? non alia. Quid est similiter? non aliter. Non poterat unitas operationis perfectius demonstrari. Non alia; non aliter; eadem et  eodem modo. Si eadem operaretur, et non eodem modo operaretur: operatio una non esset, quia aliter esset. Si eodem modo operaretur, et non eadem operaretur operatio una non esset, quia alia esset. Nunc autem et eadem, et eodem modo operatur, ut nichil sit; aut aliud, aut aliter in operatione illius. Ostende mihi aliquid quod facit Pater si tamen querendum est quid facit, qui totum facit. Pone tamen exempli causa unum aliquod ex omnibus que facit Pater, dico quod Filius hoc ipsum facit. Nec ita hoc ipsum dico, quasi simile illi, sed idem ipsum. Cum enim dico: Idem facio quod tu facis, quia forte domum edifico, sicut tu edificas domum, et cum alia sit domus tua quam tu edificas, et alia domus mea quam ego edifico; tamen idem me facere dico, quod  tu facis, quoniam id quod facio ego secundum aliquid, simile est illi quod tu facis. Non sic intelligo cum dico, quod Filius hoc ipsum facit quod Pater facit. Si autem ego domum edificarem, et tu eamdem mecum edificares domum, dico quod idem faceres quod ego; etiam uerius unum, quia idipsum et non aliud: nec tamen uere adhuc unum, quia tu partem unam et ego alteram; tu instrumentis tuis, ego instrumentis meis; tu manibus et lacertis tuis, ego meis; denique tu uiribus tuis, ego meis, et iam non uere unum, sed in alio et per alia. Nunquid sic dico, cum dico, quod Filius hoc ipsum facit quod Pater facit? Ergo alia est manus Filii et alia est manus Patris, aliud brachium Filii, et aliud brachium Patris, alia uirtus Filii, et alia uirtus Patris, cum  ipse Filius et manus, et brachium, et uirtus sit Patris. Sicut idem est quod homo manu facit, et quod manus hominis facit, et quod homo brachio facit, et quod brachium hominis facit, et quod homo fortitudine facit, et quod fortitudo hominis facit, sic idem est quod Pater facit, et quod Filius facit; quia omne quod Pater facit, per Filium facit. Si essentia una est, si natura una, si fortitudo una, si uoluntas una, quomodo non est operatio una? Dicis quod hoc facit Pater, et ego dico quod hoc ipsum facit Filius. Hoc ipsum Pater, hoc ipsum Filius. Totum Pater, et totum Filius. Ipsum facere Patris, Filii est. Noli pensare quasi duas actiones, unam maiorem, et unam minorem. Aut forte similis ponderis equales duas.  Unitas ibi est, nichil multiplices. Una est actio duorum, imo trium actio una, sicut deitas una, et in una actione tres non tres agentes sunt, sed unum agens, sicut in deitate una, tres, non tres dii sunt, sed unus Deus. Pater et Filius et Spiritus sanctus, tres persone sunt, sed tres dii non sunt, nec tres creatores, nec tres factores, quia in eo quod unum sunt diuidi non possunt. Quecunque ergo facit Pater, hec et Filius facit similiter. Quid magis simile esse potest quam unitas? Quomodo potest diuidi quod multiplicari non potest? Aut quomodo a se recedere potest, quod unum est? Ne ergo mireris si assumptionem carnis que ad solum Filium refertur, non solus Filius operatus est, sed cum Filio Pater etiam, et Spiritus sanctus. Neque idcirco tres incarnatos  dixeris, quia incarnationem unius tres operati sunt, quia unitas nature inseparabilem fecit operationem, et proprietas persone singularem assumptionem.



CAP. Iu. De discretione trium personarum in deitate una.

Quia uero infirmitas humane intelligentie ad ea que credere iubetur comprehendenda non sufficit, sacri eloquii auctoritate interim fouenda est, non ratione humana discutienda. Quapropter ea que a sanctis Patribus de discretione trium personarum, in deitate una, secundum catholice ueritatis firmitatem iam dicta sunt, in medium proferre libet, nichil de nostra adiicientes, utpote, qui nec sufficientes inuenimur ad ea, que dicta sunt ab illis. Augustinus aduersus impietatem Arii. Patres nouum nomen  Homousion condiderunt, sed non nouam rem tali nomine signauerunt. Hoc enim uocatur Homousion, quod est Ego et Pater unum sumus ; unius uidelicet eiusdemque substantie. Idem. Omnes catholici qui de Trinitate ante me scripserunt, hoc intenderunt secundum Scripturas docere, quod Pater et Filius et Spiritus sanctus, unius eiusdemque substantie, inseparabili equalitate, diuinam insinuant unitatem. Ideoque non sunt tres dii, sed unus est Deus, quamuis Pater Filium genuerit; et ideo Filius non sit qui Pater est. Filius a Patre genitus sit: et ideo Pater non sit qui Filius est. Spiritus quoque sanctus nec Pater sit, nec Filius; sed tantum Patris et Filii Spiritus, et Patri et Filio ceternus, ipse cequalis; et ad Trinitatis pertinens unitatem,  nec tamen eam Trinitatem natam de uirgine Maria, sed tantum Filium. Nec eamdem Trinitatem descendisse in specie columbe, sed tantum Spiritum sanctum. Nec eamdem dixisse de celo. Hic est Filius meus dilectus ; sed tantum uocem Patris ad Filium fuisse, quamuis Pater et Filius et Spiritus sanctus, sicut inseparabiles sunt, sic inseparabiliter operantur. Nam quo intellectu homo Deum capit, qui ipsum intellectum suum, quo eum uult capere nondum capit? Intelligamus autem Deum si possumus et quantum possumus sine qualitate bonum, sine quantitate magnum, sine indigentia creatorem, sine situ presentem, sine ambitu omnia continentem, sine loco ubique totum,  sine tempore sempiternum, sine sui mutatione mutabilia facientem, nichilque patientem. Quisquis Deum ita cogitat et nondum potest omnino inuenire quid sit; pie tantum cauet quantum potest aliquid de illo sentire, quod non sit. Est tamen sine dubitatione substantia, uel si melius hoc appellatur essentia, quam Greci uocant.

Idem in libro contra Maximinum: nulla sit partium diuisio in unitate Deitatis: unus est Deus Pater et Filius et Spiritus sanctus, hoc est ipsa Trinitas unus est Deus. Tres enim persone sunt Pater et Filius et Spiritus sanctus; et hi tres quia unius substantie sunt, unum sunt et summe unum, ubi nulla naturarum; nulla est diuersitas uoluntatum. Si autem natura unum essent et consensione non: non  summe unum essent. Si uero natura dispares essent unum non essent. Hi ergo tres quia unum sunt, propter ineffabilem coniunctionem Deitatis qua ineffabiliter copulantur, unus Deus est. Sed Christus una persona est gemine substantie, nec tamem Deus pars huius persone dici potest; alioquin Filius Deus antequam susciperet formam serui non erat totus, et creuit cum homo diuinitati eius accessit. Quod si in una persona absurde dicitur quia pars illius rei esse non potest Deus, quanto magis Trinitatis esse pars non potest quicunque unus in tribus? In trinitate ergo que Deus est, Pater est Deus, et Filius est Deus, et Spiritus sanctus est Deus, et simul hi tres unus Deus. Nec huius Trinitatis tertia pars est unus, nec maior pars duo quam unus  est ibi; nec maius aliquid sunt omnes quam singuli, quia spiritualis, non corporalis est magnitudo. Qui potest capere capiat ; qui non potest credat et oret, ut quod credit intelligat. Pater et Filius et Spiritus sanctus, et propter indiuiduam deitatem unus est Deus, et propter uniuscuiusque proprietatem tres persone sunt, et propter singulorum perfectionem, partes unius Dei non sunt. uirtus est Pater, uirtus est Filius, uirtus est Spiritus sanctus. Idem libro de Trinitate. Si solus Filius intelligit sibi et Patri et Spiritui sancto, illud consequitur, ut Pater non sit sapiens de seipso, sed de Filio, nec sapientia sapientiam genuerit, sed ea sapientia Pater dicatur sapiens esse quam genuit. Ubi enim non est intelligentia, nec sapientia  esse potest. Ac per hoc si Pater non intelligit ipse sibi, sed Filius intelligit Patri: profecto Filius Patrem sapientem facit. Et si hoc est Deo esse quod sapere, et illa ea essentia est que sapientia, non Filius a Patre quod uerum est, sed a Filio potius Pater habet essentiam, quod falsum est. Est ergo Deus Pater sapiens ea que ipse est sua sapientia, et Filius sapientia Patris, de sapientia que est Pater, de quo genitus est Filius. Quare et intelligens est Pater ea  sua intelligentia; Filius autem intelligentia Patris de intelligentia genitus que est Pater. Idem. Non quoniam Deus Trinitas est ideo triplex putandus est, alioquin minor esset in singulis, quam in tribus pariter. In  hac quoque Trinitate cum dicimus personam Patris, non aliud dicimus quam substantiam Patris: quia persona Patris non aliud est quam ipse Pater. Ad se quippe dicitur persona, non ad Filium, uel ad Spiritum sanctum sicut Deus et similia. Hoc enim solum nomen est quod cum dicatur de singulis ad se, pluraliter non singulariter accipiatur in summa. Dicimus namque quod Pater est persona, et Filius persona, et Spiritus sanctus persona. Pater tamen et Filius et Spiritus sanctus non una persona, sed tres. uerum cum dicimus tres personas unam essentiam, neque ut genus de speciebus, neque ut speciem de indiuiduis predicamus. uidetur posse dici ut tres homines una natura, sed plus sunt duo homines quam unus: sed non maior est essentia Pater et Filius,  quam solus Pater, aut solus Filius. Et tres ille persone, si ita dicende sunt, equales sunt in singulis, quod animalis homo non percipit . Cur ergo latinitas hoc ita inusitate posuit, nisi quia uoluit hoc unum nomen seruire huic significationi, quo intelligitur Trinitas, nec omnino taceremus quod tres, cum tres esse fateremur: quo nomine non diuersitatem intelligi sed singularitatem uoluit. Ita et illa tria et a se inuicem determinari uidentur, et in se infinita sunt, et ita singula sunt in singulis, et omnia in omnibus singulis, et singula in omnibus, et unum omnia. Idem: Denique si qua est Deo cum aliis alicuius nominis communio, ualde procul dubio intelligenda est diuersa significatio. Sed hoc potentiori ratione oportet ostendere. Si  nullius accidentis susceptibilis est, quomodo dicitur iusta uel sapiens uel aliquid huiusmodi diuina natura? Sed certum est quod summa natura ideo uere est; quia per se est quidquid est, nichil autem iustum est nisi per iustitiam. Igitur si non est iusta nisi per iustitiam: et non potest esse iusta nihi per se, quid consequentius quam ut eadem sit ipsa iustitia per quam iusta est? Quapropter si queratur quid sit ipsa summa natura, quid rectius respondeatur quam iustitia? Et cum creatura dicatur iusta in eo quod quale est: eo quod habet iustitiam, ipsa  non proprie dicitur, habens iustitiam: sed existens iustitia. Et ideo non in eo quod quale, sed in eo quod quid sit dicitur, nichilque in ea differt, siue dicatur iusta siue iustitia,  quod uero in exemplum iustitie ratum esse conspicitur: hoc de omnibus que similiter de summa natura dicuntur intellectus per rationem sentire constringitur. Quidquid igitur eorum de illa dicatur, non qualis uel quanta; sed magis quid sit monstratur. Quidquid enim est quale uel quantum, est etiam in eo aliud quod est, unde non simplex, sed compositum est. Nam cum aliquis homo dicatur corpus et rationalis et homo, non uno modo uel una consideratione hec tria dicuntur; secundum aliud enim corpus, et secundum aliud rationalis est, et singulum horum non est totum quod homo. Illa summa essentia, summa uita, summa iustitia, summa sapientia, summa magnitudo, summa eternitas; et alia similiter  quecunque sint in uocabulis multiplicia; non plura significant, sed unum.

Idem: Neque persona Patris neque Spiritus sancti, sed sola Filii persona carnem suscepit, et ut hoc intelligas comparationibus utar, ut ex creatura creatorem intelligas. In anima est ratio: et cum sint unum, aliud anima agit aliud ratio: Anima uiuimus, ratione sapimus: ita Pater et Filius et Spiritus sanctus, cum sit una substantia: tota Trinitas operata est hominem quem assumpsit, eumque non tota Trinitas assumpsit, sed sola persona Filii. Idem in libro quinto de Trinitate: Deo aliquid accidere non potest. Dicitur ad aliquid: sicut Pater ad Filium, et Filius ad Patrem, quod accidens non est, quia ille semper Pater, et ille semper Filius.  Si uero Pater ad seipsum diceretur, secundum substantiam diceretur. Item, quamuis diuersum sit esse Patrem et esse Filium, non est tamen diuersa substantia, quia hec non secundum substantiam dicuntur, sed secundum relatiuum: quod tamen relatiuum non est accidens, quia non est mutabile. Item, non secundum hoc quod ad Patrem dicitur, equalis est Filius Patri: restat ergo ut secundum id equalis sit, quod ad se dicitur. Quidquid autem ad se dicitur, secundum substantiam dicitur. Restat ergo ut secundum substantiam sit equalis. Eadem igitur utriusque substantia. Cum uero ingenitus dicitur Pater non quid sit, sed quid non sit dicitur. Cum autem relatiuum negatur: non secundum substantiam negatur, quia ipsum relatiuum non secundum substantiam dicitur.  Idem: Quid tres? Magna prorsus laborat inopia humanum eloquium. Dictum est tres persone: non ut illud diceretur, sed ne taceretur. Idem: Trinitas nullo modo Filius potest dici. Idem: Fatendum est Patrem et Filium principium Spiritus sancti. Idem: Filius non tantum ut Filius, quod relatiue dicitur: sed omnino ut sit ipsa substantia nascendo habet. Idem: Cum conaretur humana inopia loquendo proferre quod tenet de Domino Deo, timuit dicere tres essentias, ne intelligeretur in illa summa equalitate ulla diuersitas. Idem: Ideo dicimus tres personas non ut aliqua intelligatur diuersitas essentie, sed ut uel uno uocabulo responderi possit cum dicitur, quid tres, uel quid tria.

HIERONYMUS. Unum in tribus personis fatemur  Deum, tres personas expressas sub proprietate distinguimus; non nomina tantummodo, sed et nominum proprietates, id est personas: uel ut Greci exprimunt , id est subsistentias confitemur, nec Pater Filii aut Spiritus sancti personam, aliquando excludit: nec rursus Filius aut Spiritus sanctus, Patris nomen personamque recipit: sed Pater semper Pater est, Filius semper Filius est, Spiritus sanctus semper Spiritus sanctus. Itaque substantia unum sunt: personis ac nominibus distinguuntur.

AMBROSIUS de Trinitate: Assertio nostre fidei hec est, ut unum Deum esse dicamus, non duos aut tres. Tres deos esse dicit qui diuinitatem separat  Trinitatis. Nos autem Patrem et Filium et Spiritum sanctum, unum Deum esse confitemur, ita ut in Trinitate perfecta et plenitudo sit diuinitatis et unitas potestatis. Deus enim unus est. Deus nomen est magnificentie, non potestatis. Si ergo unus Deus, unum nomen, una potestas, una Trinitas. Denique dicit: Ite baptizantes in nomine Patris et Filii et Spiritus sancti . In nomine itaque, non in nominibus. Unum nomen est ubi est una substantia, una diuinitas, una maiestas. Hoc nomen est in quo oportet omnes saluos fieri . Idem: Ego et Pater unum sumus. Unum dixit ne fiat distinctio potestatis, sumus addidit, ut personas cognoscamus. Non enim Pater ipse qui Filius, sed ex Patre genitus Filius. Ex Deo Deus, ex pleno plenus Non sunt igitur  hec nuda nomina, sed uirtutis indicia. Plenitudo diuinitatis in Patre, plenitudo in Filio: sed non discrepans nec confusum quod unum est, nec multiplex quod indifferens. Quomodo Filius a Patre genitus sit, impossibile est scire, mens deficit, lingua silet, non hominum tantum, sed et angelorum. Supra angelos, supra cherubim, supra seraphim, supra omnem sensum: credere iubemur, non discutere permittimur. Aufer argumenta ubi fides queritur. Credimus unum Deum Patrem et Filium et Spiritum sanctum. Patrem, eo quod habeat Filium; Filium eo quod Patrem; et Spiritum sanctum eo quod sit ex Patre et Filio. Pater ergo principium diuinitatis, qui sicut nunquam fuit non Deus, ita nunquam fuit non Pater. A Patre Filius natus: ab eo uero et a Filio procedit  Spiritus sanctus. Pater eternus, eo quod habeat Filium eternum, cuius eternus sit Pater. Filius eternus eo quod sit Patri et Spiritui sancto ceternus. Spiritus sanctus eternus, eo quod Patri et Filio sit ceternus. Non confusa, ut Sabellius dicit. Trinitas in una persona, neque separata, aut diuisa in natura diuinitatis, ut Arius blasphemat; sed alter in persona Pater, alter Filius, alter Spiritus sanctus; unus in natura, in Trinitate, Deus Pater et Filius et Spiritus sanctus.

Idem: Non Pater carnem assumpsit, neque Spiritus sanctus, sed Filius tantum, ut qui erat in Deitate Patris Dei Filius, ipse fieret in homine hominis Filius, ne filii nomen ad alterum transiret, qui non esset natiuitate Filius. Dei ergo natiuitate  Filius, hominis factus est Filius, natus secundum ueritatem nature ex Deo Dei Filius; et secundum ueritatem nature ex homine hominis Filius, ut ueritas geniti non adoptione nec appellatione, sed in utraque natiuitate Filii nomen nascendo haberet; et esset uerus Deus et uerus homo unus Filius.

Idem: Non ergo duos Christos, neque duos filios, sed Deum et hominem unum Filium, quem propterea unigenitum dicimus manentem in duabus substantiis, sicut ei nature ueritas contulit non confusis naturis, neque immistis. Ita enim Filius assumpsit hominem, ut qui suscepit et quod suscepit una esset in Trinitate persona. Neque enim homine assumpto, quaternitas facta est; sed Trinitas mansit;  assumptione illa ineffabiliter faciente, persone unius in Deo et homine ueritatem. Quoniam non Deum tantum, nec hominem tantum dicimus Christum, sed Deum uerum natum de Deo Patre, et uerum hominem natum de homine matre. Nec eius humanitatem qua minor est Patre, minuere aliquid eius diuinitati qua equalis est Patri. Hoc ergo utrumque unus est Christus qui et secundum Deum dixit: Ego et Pater unum sumus, et secundum hominem: Pater maior me est . Ex quo homo esse cepit, non aliud cepit esse quam Dei Filius; et hic unigenitus, et propter Deum uerbum quod illo suscepto uerbum caro factum est, ut quemadmodum est una persona quilibet homo, anima scilicet rationalis et caro, ita sit Christus una persona uerbum et homo.

 Idem: Christus iehsu Dei Filius est, et Deus et homo. Deus, quia Dei uerbum; homo, quia in unitate persone, accessit Dei uerbo anima rationalis et caro. Et qui unicus Dei Filius est, est etiam Filius hominis, idem ipse. Utrumque, ex utroque, unus Christus, unus Dei Filius; non duo filii Deus et homo, sed unus Filius. Idem: Deus hominem assumpsit, homo in Deum transiuit, non nature uersibilitate, sed Dei dignatione, ut nec Deus mutaretur in humanam substantiam assumendo hominem, nec homo in diuinam glorificatus in Deum; quia mutatio uel uersibilitas nature, uel diminutionem uel abolitionem facit. Creditur a nobis sine confusione coniuncta Trinitas, sine separatione distincta.

Idem: Nihil creatum, aut seruiens, in Trinitate  credendum est; nichil inequale, nichil gratie equale; nichil anterius, posteriusue; nichil maius aut minus; nichil extraneum aut officiale alteri; nichil sibi inuisibile, nichil creaturis uisibile; nichil moribus uel uoluntate diuersum; nichil de Trinitatis essentia ad creaturarum naturam deductum; nichil officio singulare nec alteri communicabile; nichil confusum sed totum perfectum, quia totum ex uno, et unum, non tamen solitarium.

Idem: Homousion ergo idem in deitate Patris Filius; homousion Patri et Filio Spiritus sanctus; homousion Deo et homini unus Filius manens Deus in homine suo in gloria Patris desiderabilis uideri ab angelis. Sicut Pater et Spiritus sanctus adoratur ab angelis et omni creatura; non homo propter  Deum, uel Christus cum Deo, sed homo in Deum, et in homine Deus.



CAP. u. Quod uerbum carnem assumpsit cum pena sine culpa; cum mortalitate sine iniquitate.

Multi querunt de carne illa quam uerbum assumpsit qualiter a peccato munda fuerit, et qualiter sine peccato penam peccati portauerit. Et de eo quidem qualiter a peccato uel munda fuerit, uel mundata, quorumdam existimationem tacere non debemus, ne forte si non exponatur, non uideatur, et si non uideatur quod est, credatur quod non est. Quidam putant carnem illam que assumpta est a uerbo ita ab initio et in primo parente quando tota massa nature humane per peccatum corrupta est, a contagione et a  corruptione peccati immunem fuisse custoditam; et ab ipso primo parente usque ad susceptionem sui a uerbo, liberam ab omni peccato; et mundam deductam, ut nunquam sub peccato fuerit, et ideo a peccato non liberatam, sed liberam. Aiunt enim quod illa pars nature humane sub peccato esse non debuit, per quam ipsa natura humana ubi obnoxia peccato fuerat, a peccato liberanda erat. Ad comprobandam eamdem existimationem adducunt illud quod Apostolus: Cum nouum sacerdotium ueteri preferendum assereret, Melchisedech qui typum ipsius Christi ac noui sacerdotii gerebat, ab Abraham decimas accepisse ostendit . in qua decimatione etiam Leui a que ueteris sacerdotii ministros descendisse  dubium non est, decimatum comprobauit; ac per hoc uetus sacerdotium quod in Leui decimas dedit inferius; nouum autem quod in Melchisedech, qui forma Christi est, decimas accepit, superius et dignius existimandum. Ubi tamen Christum qui tunc secundum carnem similiter ut Leui in lumbis Abrahe fuit decimatum non dicimus, ne simili ratione nouum quoque sacerdotium quod in Christo est, ibidem decimas dedisse conuincamur. Quomodo autem Leui qui secundum carnem in lumbis Patris tunc fuit, decimatus est; et Christus qui secundum carnem ibidem fuit decimatus non est, nullam causam aliam inueniri posse putant nisi quia caro Leui cum culpa ibi fuit, caro Christi non fuit. Atque ideo quod peccato obnoxium erat expiatione eguisse, quod  autem mundum atque a peccato liberum erat, non eguisse. Tali ergo se ratione probare putant quod caro illa que a uerbo assumpta est, nunquam obnoxia peccato fuit; sed ab initio siue in eo a quo descendit, siue in iis per quos descendit, munda seruata sit a peccato, ut aliquando esse posset hostia pro peccato. Sed catholice ueritatis definitio Filium Dei  de carne obnoxia peccato, carnem assumpsisse asserit liberam a peccato, et ideo liberam; quia liberatam. Ideo liberam, non quia sub illo nunquam fuerit, sed quia sub illo esse aliquando cessauit. Quando assumpta est, mundata est. Per eamdem quippe gratiam natura humana mundata est, ut uerbo Dei libera a peccato uniretur, per quam  Christianus a peccato liberatur, ut eidem nature in Christo capite suo societur. Appareat itaque nobis, sicut dicit beatus Augustinus, gratia in Christo capite nostro, unde secundum uniuscuiusque mensuram se per cuncta membra eius diffundit. Ea gratia fit ab initio fidei sue; homo quicunque Christianus, qua gratia homo ille ab initio suo factus est Christus; de ipso spiritu et hic renatus, de quo est ille natus. Eodem spiritu fit in nobis remissio peccatorum, quo spiritu factum est, ut nullum haberet ille peccatum. Sic ergo factum est per gratiam, ut caro illa a peccato  mundaretur; et mundata in illo  a peccato libera assumeretur, ut nec  gratia corruptioni nature preiudicium faceret, nec corruptio nature gratiam impediret. Quomodo ergo, inquiunt, Christus in lumbis Abrahe decimatus non fuit, si caro eius ibi peccato obnoxia fuit? Sed sciendum est quod, licet caro Christi sicut caro Leui adhuc in lumbis Abrahe sub peccato fuit, tamen ipsum peccatum eius non fuit, sub quo caro eius fuit. Hoc enim solum eius ibi fuit, quod inde futurum eius fuit. Quapropter Leui illic, et naturam et culpam habuit; quia inde per propagationem originis, et naturam et culpam trahere debuit. Quia ergo Christus in lumbis Abrahe solam naturam habuit: propterea quod ipsam solam inde accepturus fuit, procul dubio oblatione non eguit, que pro eo quod eius solum ibi erat necessaria non fuit. Oblatio enim  non pro natura, sed pro culpa offertur, quia si culpa non esset, natura oblatione opus non haberet. Sic itaque Leui in lumbis Abrahe decimatus est, quia et naturam et culpam ibi habuit, qui et naturam et culpam inde accepturus fuit. Christus uero decimatus non est, qui propterea quod inde solam naturam accepturus erat, illam etiam tunc ibi culpam non habuit, cum ipsa que eius futura erat sine culpa natura, in sua origine culpe obnoxia non fuit.



CAP. uI. Quod uerbum cum carne rationalem animam assumpsit; et qualis fuit anima illa in sapientia et uirtute et iustitia et bonitate et merito.

Quidam heretici fuerunt qui putauerunt in Christo cum carne a uerbo rationalem animam assumptam  non fuisse, sed solam carnem uerbo unitam; et ipsam diuinitatem uerbi carnem loco anime uiuificasse, eamdemque diuinitatem ab ipsa carne quando in cruce mortua est recessisse, rursumque ad ipsam quando resuscitata est, uiuificandam, et resuscitandara rediisse. Sed Catholica fides habet totum quod hominis erat, preter culpam, Deum assumpsisse, quia nec aliter uerus homo esse potuisset, nisi totum quod ad ueritatem humane nature pertinebat, assumpsisset. Accepit ergo cum carne et in carne ipsa animam rationalem, que et carnem ipsam uegetaret, et sensificaret ad uitam, et secundum liberam uoluntatem peccatum respueret et sectaretur iustitiam. Cui et hoc ex societate diuinitatis collatum est, ut spontanea quidem libertate bonum faceret, sed ad malum  faciendum nulla prorsus necessitate uel infirmitate declinare potuisset. Dicit quippe beatus Augustinus: De Spiritu sancto ex uirgine Maria, Dei Filius unicus natus est; non carnis cupidine, sed solo Dei munere. Libera in illo uoluntas erat, ac tanto magis erat, quanto magis seruire peccato non poterat. Multa autem queruntur de illa anima rationali, e quibus unum est. Utrum uidelicet equalem cum diuinitate habuit scientiam, de qua questione in alio opusculo quod de anima Christi titulum habet, prolixius disputaui. Hic uero hoc solum commemorare sufficit, quod eadem anima sicut plenam et perfectam Dei sapientiam unitam habuit, ita plene et perfecte ex ipsa et per ipsam sapientiam sapiens fuit, nec tamen ipsi sapientie natura equalis fuit,  quia longe aliud est sapientia sapere, atque aliud sapientiam esse. Ex quo enim humanitati diuinitas coniuncta est; ex ipsa diuinitate humanitas accepit per gratiam, totum quod diuinitas habuit per naturam, ita ut secundum illam ineffabilem unionem; et Dei esset in humanitate sua totum quod humanitatis erat, et hominis esset in diuinitate sua totum quod diuinitatis erat. Sic ergo humanitatem uerbi in anima rationali a prima conceptione sua; ex ineffabili unione diuinitatis plenam et perfectam sapientiam, et potentiam et uirtutem et bonitatem accepisse credimus; et ipsam sicut in unione diuinitatis inseparabiliter, sic in ipsa que ex unione diuinitatis erat plenitudine uirtutis incommutabiliter  permansisse confitemur. Neque enim idcirco Deus homo inter homines conuersari uoluit, ut quasi per interualla temporum sapientia aut uirtute proficiens meritum sibi compararet, et seipso melior fieret; sed ut ea sapientia et bonitate quam ipse in diuinitate sua plenam et perfectam semper habuit, et in humanitate sua plenam et perfectam semel et simul accepit, dispensationem salutis humane secundum ineffabilem ordinationem suam compleret. Quapropter id quod dicit Euangelista, quod proficiebat iehsu etate, sapientia, et gratia , non ita accipitur quasi in semetipse melior factus, sed quia hominibus quam ipse habebat sed latebat sapientiam et gratiam, prout ratio temporum postulabat, magis semper ac magis aperuit. Ita apud homines ipse  proficiebat, quando homines ipsi in eius cognitione profecerunt. Apud Deum autem profecit in eo quod, dum se sapientia et gratia Dei plenum ostenderet, eos ad laudem Dei Patris, a quo hoc esse testabatur, magis semper ac magis prouocauit. De merito etiam Christi pretereundum non est quod quidam minus considerate dicere solent, quod scilicet Christus homo aliter ad gloriam immortalitatis peruenire non potuisset, nisi prius per passionem merendo mortem sustinuisset. Non enim attendunt hi quia quod Deus homo mortalis fuit, non necessitatis erat; sed uoluntatis. Nam si primus homo sine morte ad immortalitatem peruenire potuisset; si se ab inobedientie culpa custodire uoluisset, quanto magis Christus homo qui non solum sine peccato homo iustus, sed  supra hominem Deus fuit, carni sue quam ad consortium Deitatis in conceptione sublimauerat, gloriam incorruptionis dare potuisset, etiam si illam ad tolerantiam passionis et mortis humiliare noluisset? Si enim Christus ad gloriam resurrectionis nisi moriendo peruenire non potuit, ergo pro se mortuus est Christus; et necesse habuit mori, ut uiuere posset. Quid autem dicit? uado, inquit, immolari pro uobis. Hic intendite: uado immolari pro uobis. Quare non dicit Christus uado immolari pro uobis et pro me? Si enim pro nobis tantum mortuus est, ubi est quod dicitis mortuum pro se? Audite ergo: Christus dicit quod pro nobis mortuus est; et nos si dicimus quod pro semetipso mortuus est, beneficium negamus, quia gratias  referre nolumus. Si pro se mortuus est, quid ei debemus? Ipse igitur sibi congratuletur. Pro se sustinuit, sibi recepit. An forte et sibi et nobis? Quare ergo tacuit sibi, et dixit uobis? An forte erubuit de necessitate, et gloriabatur de pietate? Ergo ipse erubuit manifestare; tu non erubescis improperare. Sed dicunt: Si Christus per tolerantiam passionis gloriam resurrectionis non meruit, quid est quod Apostolus dicit: Christus factus est pro nobis obediens Patri usque ad mortem, mortem autem crucis; propter quod et Deus illum exaltauit, et donauit illi nomen quod est super omne nomen . Ecce manifeste dicit Apostolus, quia propterea per resurrectionis gloriam Christus meruit exaltari;  quia prius per obedientiam passionis usque ad mortem non respuit humiliari. Si ergo propter hoc exaltatus quia humiliatus; ergo exaltationis causa, humiliatio fuit. Ergo in humiliatione meruit qui in exaltatione humiliationis premium recepit. Si autem merendo ad gloriam peruenit, quomodo ad illam peruenire potuisset, si non meruisset? Sic ergo isti argumentando de propositione erroris ad conclusionem mendacii perueniunt. Fallit quippe eos quod meriti nomen non discernunt. Et propterea quia dicere non audent Christum nichil meruisse, ne forte ab eo facta apud Deum nullius uirtutis aut pretii fuisse dicere uideantur, dum cadere timent, precipitant se asserentes quod Christus patiendo gloriam meruit, ita ut si passus non fuisset, illam  nec habere potuisset nec debuisset. Si enim dicimus quod nichil meruit, consequens esse putant opera uirtutis, aut iustitie eum non fecisse. Si autem dicimus quod meruit, statim inferunt aliquid eum prius non debitum sibi operando obtinuisse, quod est dicere quod Christus aut bona opera non fecit; aut aliquid quod sibi prius non debebatur operando promeruit. Sed uidete quam stulta sit ista assertio. Quid enim? Ergo Deus bonum opus facere non potest, quia nichil non debitum sibi promereri potest? Aut ideo operando non mereretur, quia ipsi debetur etiam si non operetur? Quando nobis beneficia impendit Deus, et dona munificentie largitur; nonne hec ipsa faciendo a nobis pro beneficiis suis amari et laudari meretur? Aut quia meretur, ideo prius  dignus non fuit aut minus fuit et opere temporali creuit meritum Dei, et melior seipso factus est Deus? Nunquid non melius est et multo melius, ut dicamus quod eterna bonitate que in ipso nunquam creuit  plene semper et perfecte bonus fuit, et dignus laudari et amari? Et quando opus temporale facit, et nobis bene facit, amari et laudari a nobis meretur; et est meritum operis in illo eternum, quod nobis temporaliter exhibetur. Neque ideo modo non meretur quia prius dignus fuit, neque quia modo meretur prius dignus non fuit. Est ergo meritum in opere, quia quod fit opus est bonitatis, et ipsum meritum tamen cum opere et in operante non incipit, quoniam et ante exhibitionem operis, bonitas fuit  operantis. Similiter Deus homo, qui sicut in diuinitate sua ab eterno perfectam bonitatem habuit; imo ipse perfecta bonitas fuit, ita in humanitate sua a prima conceptione, plenam et perfectam bonitatem accepit; non tunc primum obedientiam patiendi et moriendi habere cepit, quando pati et mori cepit. Ecce concedimus quod Christus propterea exaltatus est a Patre, quia obediens factus est Patri. Ecce concedimus quod obedientia meritum est, exaltatio premium. Quid ergo? Si obedientia meritum est, nonne ex quo obedientia cepit, meritum cepit? Factus est, inquit, obediens. Quis factus est? Christus. Secundum quid factus est? Secundum humanitatem. Secundum humanitatem factus est obediens,  secundum diuinitatem subesse non potuit in qua equalis fuit. Alia Scriptura dicit: Didicit ex his que passus est, obedientiam . Didicit quod nesciuit. Quid nesciuit? Obedientiam. Subesse nesciuit; non potuit in eo quod equalis erat esse inferior. Propterea didicit quod nesciuit, quia id quod in excellentiam Deitatis expertus non fuit, per inferiorem naturam in usum assumpsit. Factus est obediens. Ex quo factus est homo, factus est obediens. Ex quo homo esse cepit, subiectus esse cepit. In quantum homo dignitate, in quantum bonus uoluntate. Hic est meritum. Si uoluntas semper perfecta fuit; et meritum semper perfectum fuit. Ex quo Deus cepit esse homo, et homo cepit esse Deus. Deus cepit esse homo subiectus, et homo  cepit esse Deus perfectus. Si Deus humiliatus est quantum potuit in homine, homo sublimatus non est quantum potuit in Deo? si Deus in eo quod homo esse cepit, passibilis et mortalis esse cepit, et homo in eo quod Deus esse cepit, iustus et bonus et perfectus esse cepit. Sicut enim Deus quando homo esse cepit quod hominis erat accepit, sic et homo quando Deus esse cepit quod Dei erat accepit. Quapropter sicut Deus perfecta sapientia et potestas et bonitas est, ita homo ex quo Deus factus est, perfecte potens et sapiens et bonus in Deo factus est. An putas Christum hominem tunc primum plenam et perfectam potentiam diuinitatis accepisse quando dicit: Data est mihi omnis potestas in celo et in terra?  Unde ergo prius demonibus  imperauit, angelos ministros habuit, elementa ad nutum imperii sui inclinauit? An forte quia orantem legis quasi precibus obtinuisse putas, quod prius ipse non potuit? Pater, inquit, clarifica Filium tuum [nomen tuum]. Et ecce uox facta est de celo dicens: Et clarificaui, et iterum clarificabo . Audistis Filium postulantem. Patrem annuentem. Putas quod precibus obtinuerit quod non obtinuisset si preces non fudisset? Audi quod sequitur: Non propter me, inquit, facta est uox ista, sed propter uos . Si responsio propter me facta non est, nec postulatio propter me facta est. Sicut ergo responsionem Patris non accipio, ut me exauditum intelligam, sic nec preces Patri fundo, ut quod non possum obtineam. Ego enim totum possum.  Totum quod Pater potest ego possum qui Filius sum Patris. Omnia enim que Pater facit, hec et Filius facit similiter . Ex quo enim ut Filius Dei Patris, essem homo accepi, totum quod Deus Pater potest posse accepi. uidetis ergo quomodo Christus homo in eo quod Filius Dei fuit, et ex quo Filius Dei fuit, diuinam sapientiam et potestatem et bonitatem habuit; et plene ac perfecte habuit, quia plene ac perfecte fuit. Aut ideo ab initio hoc non fuit, quia ab initio hoc non dixit? Hec, inquit, ab initio non dixi uobis . Ergo ab initio Christus homo ex quo homo esse cepit Deus non fuit; quia ab initio ex quo homo esse cepit, hoc non dixit? Diu fuit Christus homo  inter homines, priusquam Deum se diceret uel probaret, et quando hoc dicere cepit, cum magna modestia ac reuerentia hoc dixit: ne scandalizarentur, qui mirarentur, nec susciperent qui non caperent. Ideo reuerenter se suggessit, non precipitanter ingessit. Quem, inquit, dicunt homines esse Filium hominis?  Non predicauit, sed interrogauit. Dici uoluit, sed dicere noluit, ne non ueritatem docere, sed gloriam querere uideretur. Creditis in Deum et in me credite . Considera quomodo modeste se adiungit, quia sciebat extra intelligentiam hominis esse ut homo Deus crederetur. Propterea humane intelligentie adhuc subtus erat homo, neque in fide hominis adhuc ut Deus crederetur, ascenderat. Ideo dubitanti et amanti dixit:  Noli me tangere, nondum enim ascendi ad Patrem meum . Propter hoc ergo quia sciebat in conscientia humana se subtus esse, et ut equalis crederetur eidem conscientie longinquum et extraneum esse, paulatim illam fouebat, ut ad ueritatem assuefaceret, ut ueritas illam illuminaret, non nouitas scandalizaret. Sic ergo Christus homo inter homines conuersando secundum dispensationem saluti humane congruum per temporum interualla quod in se simul erat aperuit, et quod ipse ab initio plenum et perfectum habebat humane cognitioni per quosdam profectus reuelationis se habere, magis ac magis prout oportebat ostendit.

Sed dicunt: Si in Christo homine ab initio ex obedientia suscipiende passionis meritum fuit, in  hoc ipso iam constat quod, si passurus non fuisset ab initio, meritum obedientie patiendi habere non potuisset. Si enim futura passio non fuisset, obedientia patiendi nulla fuisset. Si obedientia non fuisset, meritum obedientie non fuisset. Sic itaque ad obtinendam gloriam incorruptionis, inducere conantur necessitatem passionis. Sed minus considerant quia eadem bonitate qua se ad obedientiam passionis spontaneum exhibuit; quia pati uoluit, iustus et bonus et gloria dignus fuisset, etiam si pati noluisset; si enim pati noluisset ad patiendum obediens non fuisset, non tamen inobediens fuisset, quia uoluntati Patris hoc nolens non contradixisset, quoniam hoc et ipse Pater noluisset. Nam sicut  obediens, fuit quia uolenti uolens consensit, ita procul dubio obediens fuisset, si nolenti hoc Patri idem et ipse nolens consensisset. Itaque semper obediens fuisset, etiam si passus non fuisset, neque merito eius quidquam minneretur, etiam si ad passionem  non humiliaretur. Unum tamen, inquiunt, est quod Christus per passionem obtinuit, quod utique habere non potuisset, si passus non fuisset. Patiendo quippe omnibus credentibus factus est exemplum passionis, sicut resurgendo omnibus patientibus forma glorificationis. Hoc ergo lucratus est patiendo, quod ipsum magistrum et doctorem sequuntur omnes qui bene patiuntur. Magnum quid lucratus est. Quid ipsi hoc prodest? Precedit, et omnes sequuntur.  Cuius bonum est hoc? Errantes inueni, precessi ut uiam docerem, omnes secuti sunt. Mihi quid prodest? Ego uiam sciebam, per me incedere poteram; sed non erat causa pergendi, si compassio non esset subueniendi. Stulti et tardi corde ad credendum, nonne oportuit pati Christum et ita intrare in gloriam suam?  Intendite: Oportuit itaque, inquit, pati Christum, et ita intrare in gloriam suam. Quid est ita? Per passionem. Post passionem, glorificationem. Quid? Ergo Christus non potuit intrare in gloriam, nisi transiret per penam? Quid est enim oportuit, nisi quia aliter non potuit? Quomodo ergo suam, si oportuit; et quomodo oportuit, si suam? Si gloria eius fuit quomodo ut ad illam intraret, pati oportuit? Sed suam propter se, oportuit propter nos. Poterat  quidem Christus si uoluisset alia uia intrare in gloriam suam; et quomodo uellet illam accepisse, quemadmodum si uellet nunquam caruisset, sed semper habuisset. Sed uoluit propter nos per penam ire in gloriam suam, ut moriens timorem tolleret passionis; resurgens redderet spem glorificationis. Hac uia irc uoluit, quia nos hac uia ire debuimus, qui alia non potuimus. Nos uolumus, sed non possumus. Ipse potuit, sed noluit; quia si aliter iuisset, peruenisset, sed non subuenisset. Qui ergo Christum in passione aliquid meruisse asserit, ita ut eadem passione bonum aliquod ad commodum uel utilitatem uel gloriam suam eum obtinuisse contendat, quod iuste habere non potuisset, si passus non fuisset, Christum plane in  necessitatem passionis ducit, et pariter redemptionis gratiam que in morte ipsius exhibita est imminuere, uel potius euacuare conuincitur; qui causam passionis eius non nostram, sed ipsius necessitatem fuisse probare conatur. Ergo Christus non meruit quasi sibi indebitum aliquid acquirens; et tamen meruit opus uirtutis dignum remuneratione perficiens. Neque enim ideo quia prius ipse dignus fuit, opus uirtutis postea exhibitum remunerabile non fuit; neque rursum quia pro opere uirtutis remuneratus dicitur, prius etiam quam operaretur dignus fuisse negatur. Meruit ergo quantum ad uirtutem operis, quia pro opere, remuneratione dignus fuit; nec tamen sic meruit quasi dignus non fuisset,  etiam si operatus non fuisset. Paterfamilias laborat in uinea sua, et post cum ad refectionem uenit postulat cibum, bene se meruisse dicit quod accepturus est. Sed aliter mercenarius meretur, aliter dominus. Mercenarius meretur quia ei non deberetur, si non operaretur. Dominus autem etiam si non operatur, panem suum manducat, quia suus est; et non opus habet si uult pro eo laborare, quia suus est et sine opere. Multa sunt que dici potuissent super his, sed hec presenti abbreuiationi sufficiant. Nouissimo querunt de anima illa rationali quam uerbum cum carne in unitatem persone assumpsit, utrum sicut eam ex ineffabili unione diuinitatis perfectam sapientiam; et uirtutem et bonitatem accepisse dicimus; ita quoque ab initio priusquam gloriam resurrectionis  per immortalitatem carnis indueret ex eadem unione diuinitatis, plenam quoque beatitudinem habuisse dicamus. Quod si concedimus, obiiciunt, quod anima illa ante resurrectionem passiones et dolores sustinuit; ac per hoc plena beatitudo esse non potuit, ubi pena et dolor fuit. Sed non attendunt quod anima illa secundum aliud carni unita fuit, et secundum aliud diuinitati. In eo quod carni unita fuit, uita carnis ipsa fuit. In eo autem quod diuinitati unita fuit, uita ipsius diuinitas fuit. In eo autem quod carni iungebatur, recedente anima ipsa caro moriebatur. In eo autem quod diuinitati iungebatur, etiam a carne recedens ab ipsa diuinitate non separabatur. Que igitur in sensu carnis ad tempus dolorem sustinuit, in societate Deitatis  plenum et perfectum gaudium semper possedit. Ubi enim perfecte iungebatur, plene et perfecte beatificabatur. Ubi autem ad tempus minus habuit ex dispensatione, postea suppletum est in glorificatione. Ita tamen ut quod in parte sublimiori habebat uerum bonum, nec aliquando redderetur, quia nunquam fuit amissum; nec suppleretur, quia ex quo datum est, semper mansit perfeetum.



CAP. uII. De carne quam uerbum assumpsit, qualis fuit secundum passibilitatem; et sensum et affectum.

De carne uerbi hoc primum commemorare oportet quod illam ab ipsa conceptione, Spiritus sancti operatione ita mundatam credimus, ut eam uerbum ipsum liberam prorsus, et immunem ab omni peccato assumeret; pena tamen peccati uoluntate  non necessitate assumentis remanente, ut, dum ista in Saluatore sine culpa pateretur, illa que in saluandis pro culpa pene obnoxia fuerat, liberaretur. De hac itaque pena passibilitatis siue mortalitatis querunt quidam, quomodo in carne Saluatoris erat. Sed facile est scire quomodo caro illa, quandiu in massa generis humani sub originali debito fuit, penam quoque preuaricationis qua totum tenebatur in toto ipso ex necessitate sustinuit. Postquam autem a toto ipso singulariter diuisa est, ut nec in ipso esset, nec cum ipso in causa participaret, iam nichil pene debuit, quia culpe nil habuit. Itaque quantum in ipsa fuit, non debuit sustinere penam, quando iam non habuit culpam. Poterat ergo iuste Saluator in  carne sua quam sine culpa assumpsit, penam quoque mortalitatis et passibilitatis infirmitatem non assumpsisse, sed eam non solum supra id quod nos sumus mortales, quia peccator non erat, sed supra id etiam quod primus homo ante peccatum fuit, quia probandus non erat a prima conceptione gloria immortalitatis induisse. Primus quippe homo quia probandus erat, talis esse debuit qui et peccare et non peccare potuisset, ut uoluntatis non necessitatis esset utrumque. Neque enim uel obedienti meritum, uel non obedienti culpa esse potuisset, nisi et obedientia et preuaricatio uoluntaria fuisset. Itaque quia ad probationem utrinque uoluntas eius exspectabatur, ad utrumque ei possibilitas prestabatur. Quia uero peccandi et non peccandi possibilitatem  habuit, oportebat ut et moriendi et non moriendi possibilitatem haberet. Si enim ex necessitate immortalitas fuisset, et preuaricator et peccator mori non potuisset, atque ita inobedientia penam debitam non haberet, nec se recognosceret aliquando peccator si mortuus intus, foris semper uiueret. Item si ex necessitate mortalis fuisset, etiam in obedientia persistens, mori debuisset; et iniuste sine culpa puniretur, si non peccans moreretur. Quapropter quia probandus erat, et utrum in obedientia persisteret exspectabatur, caro quoque illius et secundum aliquid mortalis erat; quia sci licet mori poterat; et secundum aliquid immortalis erat quia poterat non mori, quatenus ex eo quod mori poterat moreretur si peccaret,  et ex eo similiter quod mori non poterat, non moreretur si in obedientia perseueraret. Christus autem homo quia perfectus a principio et probatus inuentus est, ad perfectionem uel ad probationem exspectatus non est. Et idcirco sicut liberum arbitrium habuit, nec tamen ita ut peccare posset, ita quoque et immortalitatem quantum in se erat habere debuit, et ita ut mori omnino non posset. Unde constat quod Christo homini a principio non solum ea immortalitas debebatur, quam primus homo habuit ante preuaricationem; sed illa quoque quam nunc secundus habet post resurrectionem ut uidelicet sicut ex consortio Deitatis spiritu confirmatus erat ad ueritatem, ut peccare non posset, ita quoque ex merito uirtutis carne confirmatus esset ad incorruptionem,  ut mori non posset. Sed quia caro peccatrix a pena peccati liberari non potuit, nisi caro eius que sine peccato erat pateretur, infirmitatem passibilitatis et mortalitatis in carne assumpta retinuit potestate, sustinuit uoluntate, non passus est necessitate. De sensu autem passionis in carne Christi, quidam male sensisse inueniuntur. Asserentes carnem illam in omnibus iis que in ea et circa eam exhibita sunt passionis genera; similitudinem quidem passionis et doloris suscepisse, sed nullum omnino dolorem aut passionem sustinuisse. Sed non attendunt quanta absurditas huiusmodi assertionem consequitur. Quomodo enim in Christo uera compassio fuit, si uera passio non fuit? Quomodo  stabit quod dicit propheta: uere languores nostros ipse tulit, et dolores nostros ipse portauit?  Si Christus in cruce dolorem passus non fuit, quare tantopere calicem passionis transferri a se postulauit? Quid sibi uoluit sanguis desudans angustiam imminentis mortis contestatus? Quid sibi uoluit quod ipse Christus et infirmitatem secundum quam caro passionem timuit, et uoluntatem secundum quam spiritus promptus fuit exponens, ait: Spiritus quidem promptus est, caro autem infirma?  Isti ergo qui negant in Saluatore secundum infirmitatem carnis ueram fuisse passionem, quantum in se est eam que per passionem Christi facta est, negare conuincuntur redemptionem. Sunt alii qui non minori dementia de affectibus humanis  in Christo  quedam non solum falsa, sed horrenda etiam blasphemare non timuerunt. Quia enim Apostolus ait: Non habemus pontificem qui non possit compati infirmitatibus nostris; tentatum autem per omnia ; asserunt humanum affectum in Christo; motus etiam uitiorum sensisse, absque consensu tamen rationis, secundum eam concupiscendi infirmitatem qua nos qui peccatores sumus ex illa originali corruptione quam portamus, illicitos appetitus, et motus concupiscentie surgentis, et uitii tentantis delectationem etiam inuiti sentire solemus. Hos autem motus idcirco Christum in carne sua uoluntarie sustinuisse, ut quasi illis tentantibus resistendo uictor existeret,  quatenus et sibi tentationem uitiorum superando premium iustitie acquireret, et nobis in tentatione positis resistendi et uincendi in semetipso exemplum formaret. Sed absit a sensu Christiano ut ullam in illa carne sacrosancta agni immaculati inordinate delectationis et concupiscentie illicite titillationem aliquo modo fuisse, aut dicat, aut credat; quia si uel aliquam praue delectationis radicem aut motum concupiscendi inordinatum in illa fuisse diceremus, profecto ab omni uitio liberam negaremus. Quomodo autem uitium mundaret, si uitium portaret? Motus quippe inordinatus ex infirmitate concupiscendi, surgens cum ipsa tantum corruptione de qua oritur non solum pena est, sed culpa; que tamen  in baptizatis ad damnationem non imputatur: quia per gratiam noue regenerationis excusatur. Sicut dicit Apostolus: Iam nichil damnationis est iis qui sunt in Christo Iesu . Hec tamen corruptio per gratiam sacramenti non quidem accipit ut culpa non sit, sed ut damnabilis non sit, quia si culpa omnino non esset, non haberet excusari, quia non deberet imputari. Quapropter illam infirmitatem humane nature que pena est, solum cum susceptione carnis Christum assumpsisse ueraciter dicimus; illam uero que sic pena est ut etiam culpa sit, nullatenus admisisse indubitanter affirmamus. Neque enim sic uictorem uitiorum dicere uolumus, ut cum ipsa que uinceret uitia portasse aliquando ac sensisse dicamus. Propterea enim per solam penam  infirmari consensit, ut eos qui et in culpa et in pena egrotabant: primum a culpa iustificaret, postea a pena liberaret.



CAP. uIII. Quomodo intelligendum sit quod scriptum est: Conceptus est de Spiritu sancto.

Cum sicut superius dictum est incarnationem Filii cum ipso Filio; Pater simul et Spiritus sanctus operatus sit, merito queritur quare in Scriptura sacra singulariter de Spiritu sancto conceptus memoratur. Hec quidem sicut et cetera que de ipso dicuntur humana intelligentia timide contingit; sed deuotio fidei amplius presumens secundum puram conscientiam fidenter inquirit. Querendum itaque in primis est quomodo intelligi oporteat quod dictum  est beatam Mariam de Spiritu sancto concepisse. Scimus namque et omnes iam frequentissimo usu nature didicimus, quod cum mulier a uiro concepisse dicitur, non aliud nisi substantiam carnis ad generandam carnem per carnis coitum suscepisse memoratur. Et hec quidem carnis substantia de carne uiri per ipsum carnis coitum transfusa, cum carne mulieris una caro efficitur, ut id quod nasciturum est ex utriusque substantia ueraciter originem sumens ab illo, per istam etiam ab ista generetur. Ergo mulier a uiro concipit, cum a carne uiri per coitum carnis semen suscipit, ad generandam carnem. Nec aliud concipit quam ille est a quo concipit; aut ipsa que concipit et quod concipit, hoc parit. Quid ergo dicemus? Nunquid Spiritus  sanctus de sua substantia semen partus infudit aluo uirginis? Quomodo ergo semen carnis ministrare potuit substantia spiritualis? An forte semen carnis non fuit quod conceptum est; et caro fuit quod natum est. Quid dicemus? Quomodo Maria de Spiritu sancto concepit? Et si de Spiritu sancto concepit, quomodo Spiritus sanctus pater Christi non fuit? Hec omnia magna consideratione indigent, ne forte in re difficili et ualde obscura, humanus sensus aliquid amplius sua possibilitate presumat. Nec ideo de his dubitandum est quia obscura sunt, nec ideo aliquid temere definiendum, quia credenda sunt. Queramus ergo quid concepit Maria. Aut carnem non concepit, et carnem non genuit, aut si carnem genuit carnem  concepit. Quod enim concepit, hoc genuit. Sed quomodo carnem ministrare potuit non caro? aut non carnem gignere caro? Ista perplexa inquisitio siue querendi ratio, quemadmodum sane et competenter intelligi ualeat consideremus. Et primum in ea que secundum solitam et usitatam nature operationem peragitur conceptione, eiusdem nature opus quomodo compleatur intueamur. In parentibus carnaliter generantibus, et per carnis coitum nascituram carnem ex carne fabricantibus, utrobique natura substantiam ministrat partui creando, ut ex utriusque carne procedat, que solum in unius carne formanda est caro. Tamen hoc uectigal quod natura quasi debitum quoddam ex instituto Creatoris, ad fabricam  humani corporis absoluendam impendit, ita prorsus sine ulla necessitate, aut coactione ab ea requiritur, ut nisi sola dilectione, et, ut sic dixerim, spontanea caritate, ad tribuendum id non inclinetur. Nihil enim est preter solam dilectionem, quod hoc debitum a natura extorquere possit, sed cum spontanea fuerit caritate persuasa, tunc nimirum sibi ad inuicem ad opus consummandum ex utraque parte libenter atque gratanter occurrit. Sane quidquid uiolenter nolenti arripitur; ad eiusmodi cause effectum incongruum prorsus atque inefficax demonstratur. Sola ergo dilectio est que naturam persuadere, et uolentem quodammodo cogere potest ad seminandum partum. Et quidem in muliere amor uiri, in uiro autem amor mulieris, idem agere solet, ut  quia in altero solum natura sibi sufficiens non est; alterutrum sibi per dilectionem subueniat, ut quod in neutra per se potuit, in utraque per se cum altera possit. Igitur semen humani partus a sola muliere formandum concipitur, quod simul a uiro et muliere seminatur. Quod quidem, sicut iam dictum est, in muliere per amorem uiri; et in uiro per amorem mulieris, natura operatur. Propter quod etiam mulier non nisi a uiro concipere dicitur, licet tam de se quam de uiro accipiat, unde fecundatur. Et recte de solo uiro concipit, quia id quod concepit, in altero quidem de carne uiri sumitur, in altero autem per amorem uiri ministratur. Non itaque hoc solum de uiro concipit, quod de uiro accipit; sed hoc etiam de uiro concipit, quod ex se de amore uiri accipit.  Hoc premittere uoluimus, propter id quod dictum est Mariam de Spiritu sancto concepisse. Concepit ergo Maria de Spiritu sancto, non quod de substantia Spiritus sancti semen partus acceperit, sed quia per amorem et operationem Spiritus sancti, ex carne uirginis diuino partui natura substantiam ministrauit. Nam quia in corde eius amor Spiritus sancti singulariter ardebat, ideo in carne eius uirtus Spiritus sancti mirabilia faciebat. Cuius dilectio in corde illius non suscepit socium, eius operatio in carne illius non habebat exemplum. Hoc igitur solum uirgo concepit, quod de sua carne per amorem et operationem Spiritus sancti accepit, de quo etiam solo, sine uirilis seminis admistione filium genuit. Non ergo libido carnis conceptionem in uirgine operata  est, que nec de carne uiri semen accepit, nec de sua carne per amorem uiri concepit, sed per amorem et operationem Spiritus sancti. Nec ipse Spiritus sanctus idcirco pater Christi dicendus est, quia eius amor conceptionem uirginis operatus est, quia non de sua essentia uirgini semen partus tribuit; sed ipsi de carne propria uirgini per amorem suum atque uirtutem, substantiam ministrauit. Christus ergo et de uirgine natus est, quia de carne uirginis carnis substantiam accepit, et de Spiritu sancto conceptus est, quia ipsa eum uirgo ex sola carne sua sine admistione uirilis seminis, per Spiritus sancti operationem amoremque concepit. Hinc est quod eidem uirgini pariture per Angelum dicitur: Spiritus sanctus  superueniet in te, et uirtus Altissimi obumbrabit tibi . Spiritus sanctus namque uirgini superuenit, ut per eius operationem caro Christi de carne uirginis formaretur, et uirtus Altissimi obumbrauit ei ne substantiam carnis ministrans carnali concupiscentia uteretur.



CAP. IX. De unione uerbi, anime, et carnis.

Queritur etiam utrum uerbum carnem simul et animam assumpserit, an carnem prius quam animam siue animam prius quam carnem. Sed uerissime et absque omni dubitatione creditur quod ex quo hominem Deus assumpsit, totum assumpsit; quia ex quo hominem assumpsit, sicut homo Deus: sic et Deus uerus homo fuit. uerus autem non fuisset in sola carne, aut in anima sola, quia homo est et caro  et anima. Itaque quando hominem assumpsit, simul utrumque assumpsit. Assumpsit autem carnem et animam, id est hominem, naturam non personam. Neque enim assumpsit hominem personam; sed assumpsit hominem in personam. Ideo autem hominem assumpsit; quia carnem humanam et animam humanam assumpsit. Ideo uero personam non assumpsit, quia caro illa et anima illa priusquam uerbo unirentur in personam, non erant unita ad personam. Una unio fuit, et ad unum unio fuit, et uerbi et carnis et anime. Non prius uerbum et caro, nec prius uerbum et anima, nec prius anima et caro sed simul uerbum et anima et caro. Sed erat quidem uerbum ante hanc unionem persona, quia Filius erat qui persona erat, sicut Pater persona erat, et persona  Spiritus sanctus erat. Et erat persona eterna sicut uerbum eternum erat, et Filius eternus erat. Nec cepit esse persona uerbum, quando homo esse cepit; sed assumpsit hominem, ut homo persona esse inciperet, nec alia persona quam illa erat, que eum acciperet. Itaque uerbum persona accepit hominem, non personam, sed naturam, ut qui suscepit et quod suscepit una esset in Trinitate persona. Neque enim assumpto homine quaternitas facta est, sed Trinitas mansit, quia homo assumptus ex quo Deus esse cepit, non alia persona esse cepit, quam illa que eum suscepit. Qui ergo hominem assumptum negat personam esse, negat hominem in personam assumptum esse. Si enim illud nunquam futurus esset, frustra ad illud aliquando assumptus esset.  Nunc igitur homo assumptus persona est, et non alia; sed ipsa illa persona a qua assumptus est, quia et assumens et assumptus una persona est. Deus, homo est. uerum est propter humanitatem suam. Homo, Deus est. uerum est propter diuinitatem suam. Deus humanitatem suscepit; homo diuinitatem accepit. Et est Deus homo propter humanitatem quam suscepit, et habet; et homo Deus propter diuinitatem, non de duobus dicitur, sed de uno; quia Deus et homo non duo sed unus est iehsu Christus. Sed dicis: Quomodo unus? Dic mihi qualis unio; et ego tibi dicam qualiter unus. Si uere ineffabilis est unio Dei et hominis; ineffabiliter non duo sunt, sed unus Deus et homo. Tamen non omnino duo sunt:  Deus et homo, sed unus iehsu Christus. Qui est Deus, ipse est homo; et qui est homo, ipse est Deus: non alter et alter sed ipse unus et idem. Quid significat homo? naturam. Quem significat homo? personam. Si queris quid significat homo aliud significat homo: et aliud Deus. Homo enim significat humanitatem; Deus significat diuinitatem. Si queris quem significat homo, eumdem significat quem Deus, quia idem est et homo et Deus. Quid est homo? Si naturam queris: corpus et anima. Bene dico, quia hoc est homo; hoc esse hominis est, quia hoc esse hominem facit. Quid est homo? Si personam queris Deus est. Quare homo Deus est? Quia humanitas diuinitati personaliter unita est. Natura Dei diuinitas, natura hominis humanitas; et diuinitas quidem humanitas non est,  Deus tamen homo est. Natura diuersa, persona una. Quia autem unita est natura, una est persona; et quia persona Dei et hominis una est; Deus et homo unus est. Propterea quod facit Deus facit homo, et quod facit homo facit Deus; quia non duo, sed unus, Deus et homo. Nemo ascendit in celum, nisi qui descendit de celo Filius hominis; qui est in celo . In terra loquebatur, et in celo se esse testabatur. Utrobique enim erat. In terra per humanitatem, in celo per diuinitatem. Idem qui in celo erat, in terra erat. Per humanitatem in terra et tantum in terra, per diuinitatem in celo et in terra. Si cognouissent, nunquam Dominum glorie crucifixissent . Mirum est. Homo in celo dominabatur; et Deus in cruce moriebatur. Si potuit homo in terra  positus per humanitatem, in celo esse per diuinitatem, potuit et Deus in celo regnans per diuinitatem, in terra mori per humanitatem. Sed dicis. Quomodo Deus mori potuit? Deus qui immortalis est, quomodo mortuus est? Hoc ego sciebam, quia essent qui hoc dicerent. Deus mori non potuit: homo mortuus est, Deus mortuus non est. Quare ergo negatis Deum mortuum esse? Quia, inquiunt, diuinitas mori non potest. Si propterea Deus mortuus non est, quia secundum diuinitatem mortuus non est; ergo nec de uirgine Deus natus est, quia secundum diuinitatem de uirgine natus non est: nec inter homines Deus conuersatus est, quia secundum diuinitatem inter homines Deus conuersatus non est, et cetera omnia que in carne operatus est Saluator. Si ergo Deus  hec non fecit, quis ille fuit, qui hec fecit? Nos putauimus Deum fecisse hec omnia. uos dicitis, quod Deus hec non fecit. Dicite ergo: Quis ille fuit qui hec fecit? Christus, inquiunt, hec omnia fecit. Ergo Christus hec fecit, et Deus non fecit. uidete ne forte dicator uobis. Si Christus hec fecit, et Deus hec non fecit; ergo Christus Deus non fuit. Nolite tangere christos meos; et in prophetis meis nolite malignari . uos tangitis Christum, et in propheta malignamini. Non dicitis Christum Deum non esse, et tamen dicitis quod si uerum esset, Christus Deus non esset. Ergo tangitis Christum. Non aperte negatis, sed occulte necatis. Non, inquiunt, negamus aut necamus: Sed ideo dicimus Deum mortuum non fuisse, quia secundum diuinitatem Christus mortuus  non fuit. Ergo dicite, quando Christus ambulauit in terra Filium hominis in celo non fuisse, quia secundum humanitatem in celo non fuit. Si autem non ideo homo in celo non fuit, quando in terra ambulauit Christus; quia secundum humanitatem in celo non fuit, neque ideo mortuus non fuit Deus, quando in cruce pependit Christus, quia secundum diuinitatem mortuus non fuit. Quid enim? Si secundum hoc aut hoc non est, ergo non est? Si secundum hoc non est, tamen est; quia secundum aliud est. Auctoritatem uultis? Audite lucernam, si non creditis luci. Augustinus dicit: Si propter hominem mortuus est Deus, non est homo uicturus cum Deo? Non est mortalis uicturus in eternum, propter quem mortuus est,  qui uiuit in eternum? Sed quomodo mortuus est Deus? Unde mortuus est? Et potest mori Deus? Accepit ex te, unde moreretur per te. Idem iterum: uerbum, inquit, crucifixum est, sed non mutatum est in hominem. Et iterum: Per id ergo quod homo erat mortuus est Deus; et per id quod Deus erat excitatus est homo. Et quidquid passus est homo, non potest dici non passus Deus; quia Deus erat hominem assumens, sed non est mutatus in hominem. uidete adhuc. Quis fuit ille qui dixit: Antequam Abraham fieret ego sum?  Nonne homo? Quis fuit ille qui dixit: Pater, clarifica me claritate quam habui priusquam mundus esset apud te?  Nonne homo? Ergo homo uere dixit: Priusquam Abraham fieret ego sum. Ergo homo uere dixit:  Pater clarifica me claritate quam habui, priusquam mundus esset, apud te. Quid? Hoc uos scandalizat? Hoc uos mouet quod illos mouebat qui dicebant: Quinquaginta annos nondum habes et Abraham uidisti?  Quare non? Nonne et illi uerum dicebant qui hec dicebant? Paulo ante Euangelista dixerat quia ipse iehsu incipiens erat quasi annorum triginta . Pauca tempora ab illo fluxerant usque ad hoc. Nondum quadraginta anni completi erant, quanto magis quinquaginta non erant? An forte uerum dicebat, qui triginta annorum illum esse dicebat; quia hoc erat, et non uerum dicebant qui eum nondum quinquaginta annos habere dicebant; quoniam et hoc amplius erat? Qui enim triginta annos nominabat quod amplius erat, non negabat. Qui  autem quinquaginta annos non credebant; multo magis quod amplius erat non concedebant. Quid ergo? Quando triginta annos euangelista nominabat, nichil nobis certum determinare uoluit de spatio temporis etatis Iesu; hoc est, hominis Christi usque ad quod nostra cogitatio iret et ultra non procederet? Si amplius habuit in eo quod hoc habuit, quare euangelista amplius non dixit? sed non amplius habuit in eo quod hoc habuit. Triginta annorum erat iehsu, homo triginta annorum erat, quia etas hominis triginta annorum erat. Triginta anni iam fluxerant et non amplius: ex quo homo esse ceperat. Propterea homo triginta annorum erat et non plus. Et quid? Si homo triginta annorum tantum erat, nonne similiter Deus triginta tantum annorum  erat qui homo triginta tantum annorum erat? Quam recens Deus. Quam paruam etatem habuit Deus? uera paruam, quia paruus factus. Parua etas in paruo, magna eternitas in magno. Tamen plus temporis non habuit ubi temporalis fuit. Ubi enim eternus fuit, nec triginta annorum fuit, nec uiginti, nec decem, nec quinque, nec unius. Illic enim non fuit annuus, sed eternus. Ubi autem temporalis fuit, non plus fuit. Ubi eternus fuit, quid dicam? Plus fuit? Parum est hoc. Tempus enim nequaquam ad comparationem eternitatis accedere potest. Ergo eternitas fuit, et triginta tantum annorum fuit, et in tempore cepit, et ante tempora fuit: et in eo quod cepit in tempore factus est homo: et in eo  quod fuit ante tempora factor est Deus. Et cum cepit esse homo ex tempore; non tamen cepit, quasi prius non fuisset. Et similiter cum factus est homo; non tamen factus est, quasi prius non exstitisset. Propterea eos qui Christum creaturam esse dixerunt, fides catholica condemnauit, quia Christus quamuis in tempore esse cepit, non tamen omnino esse cepit, quia supra tempora et ante tempora idem ipse semper Deus fuit. Hoc est autem creaturam esse, aliquid de nichilo esse, hoc est esse aliquid et fuisse nichil. Non autem omnis qui aliquid esse incipit, ideo esse incipit quia aliquid esse incipit; sicut qui aliquid esse desinit, non ideo esse desinit, quia aliquid esse desinit. Non enim aliquid ita esse desinit, ut nichil sit, sed solum ut id quod esse desinit  iam non sit. Sic non semper qui aliquid esse incipit, ita aliquid esse incipit, quasi esse incipiat ut aliquid sit; sed ut aliquid quod prius non fuit esse incipiat, ut iam sit. Ita Christus, quando homo esse incepit, aliquid esse incepit, nec tamen ita aliquid esse incepit, quasi prius non fuisset aliquid, quia et priusquam hoc fuit quod aliquando esse cepit, fuit aliquid quod semper fuit et nunquam esse cepit. Itaque Deus homo factus est, et tamen Deus creatura non est. Quia quod factus est pro eo factus est, quia temporaliter assumpsit, quod semper non habuit; sed ex tempore non accepit, quod semper habuit. Tamen postquam Deus factus est homo, et homo Deus, unus fuit, et non duo, homo et Deus. Et propter ipsam ineffabilem unionem qua Deus et  homo unus fuit, sicut Deus per humanitatem suam se ueraciter temporalem exhibuit, sic et homo per diuinitatem suam ante tempora se fuisse non fallaciter predicauit. Si Deus eternus triginta tantum annorum aliquando fuit propter humanitatem, quare similiter homo temporalis eternus non fuit propter diuinitatem? Ergo, inquiunt, homo ab eterno fuit; et homo mundum creauit, et homo fuit antequam homo esset. Pueri estis et adhuc inuolumentis infantie expediri non potuistis. Nondum in uobis exercitati sensus creuerunt, qui lacte opus non habent, sed solido cibo. Quid enim sunt uerborum inuolucra nisi quedam inuolumenta intelligentie, quibus quandiu sensus humanus obuoluitur, nunquam cordis oculus ad ueritatis lumen perfecte aperitur? Queritis an  fuit homo ante tempora, et ego uos interrogo an Deus cepit in tempore? Si eternus factus est temporalis, temporalis factus non est eternus? An forte ideo Deus propter humanitatem in tempore fuit, quia homo fuit, quando homo in tempore fuit, sed homo propter diuinitatem ante tempora non fuit, quia quando Deus ante tempora fuit, homo adhuc Deus non fuit? Fortasse aliquid rationis erit, propter quod eiusmodi locutiones caueatis; salua tamen integritate fidei Christiane ut unum eumdemque ipsum esse credatis, qui et in tempore homo fuit, propter humanitatem suam; et ante tempora Deus propter diuinitatem suam. Et idcirco ipse idem ueraciter se dixit, et in tempore uenisse hominem,  et ante tempora fuisse Deum. Cum autem hoc et hoc dixit: non alius et alius dixit, sed secundum aliud et aliud dixit. Quod Deus dixit, homo dixit; et quod homo dixit, Deus dixit, quia et homo Deus, et Deus homo unus fuit. Quando dico homo, naturam significo humanam, id est animam et carnem. Quando dico Deus, naturam significo diuinam, id est uerbi diuinitatem. Item quando dico homo, personam significo ex anima et carne. Item quando dico Deus, personam significo in diuinitate. Non amplius notat homo in natura, quam animam et carnem, neque in persona, quam ex anima et carne. Neque amplius Deus notat in natura quam diuinitatem, neque in persona quam in diuinitate; et tamen in Christo persona ex anima et carne, et  persona in diuinitate non due sunt persone, sed una persona est. Que est natura hominis? humanitas. Que est natura Dei? diuinitas. Ex humanitate est homo, ex diuinitate est Deus. Quod homo est, ex anima et carne est; hoc est esse eius; quia natura eius est. Quod homo est, ex eo est quod hominis est. Quod Deus est, ex eo est quod Dei est. Etenim quod Deus est, ex diuinitate est: hoc esse eius est, quia natura eius est. Et ideo quod Deus est, ex eo est quod suum est. Quod homo est, ex eo est quod hominis est. Quapropter quia Deus et homo ex eo quod hominis est, homo est; et homo ex eo quod Dei est, Deus est; profecto et Deus homo, et homo Deus est. Item quia non ex alio homo Deus, quam Deus, neque ex alio Deus homo, quam homo; non  alius, sed idem est Deus et homo. Tamen quod homo in suo est conditione; Deus in eodem est dignatione; et quod Deus in suo est per naturam; homo in eodem est per gratiam. Sic itaque in Christo aliam dicimus esse humanam naturam, et aliam diuinam; sed non alium dicimus esse hominem, et alium Deum; sed Deum et hominem unum Iesum Christum. Quid est iehsu? saluator. Quid est Christus? unctus. Aliud notat iehsu, aliud Christus; et non alium tamen significat iehsu, quam Christus; quia unus est iehsu Christus. Augustinus dicit: Aliam significationem habet iehsu, et aliam significationem habet Christus, cum sit unus iehsu Christus Saluator noster. iehsu tamen proprium  nomen est illi, quomodo Moyses nomine proprio appellatus est, quomodo Elias, quomodo Abraham. Sic tanquam proprium nomen et Dominus noster iehsu Christus autem sacramenti nomen est, quomodo si dicatur propheta, quomodo si dicatur sacerdos. Lege sermonem Augustini in epistolam Ioannis, ibi hoc reperies. Idem in libro De predestinatione sanctorum: Ille, inquit, nos credere in Christum fecit qui nobis fecit in quem credimus Christum. Hoc itaque dicit Augustinus: uis ergo adhuc plenius audire, quomodo aut secundum quod Dominus iehsu Chistus factus est, aut infectus? Ambrosius in libro quem De Trinitate scripsit, ita dicit: Dicimus igitur, inquit, factum esse hominem; et ad hominem hoc esse referendum. Denique et  alibi habes: Qui factus est ei ex semine Dauid secundum carnem . Secundum carnem utique ex semine Dauid factus est. Deus autem ante secula ex Deo natus est. Nec tamen factum esse semper ad creationem refertur. Scriptum est enim: Domine, refugium factus es nobis . Et paulo post: Ergo si factum esse frequenter ad aliquid, non ad naturam refertur, etiam creatum ad causam refertur. Unde intelligimus illud quod de incarnatione Domini scriptum est: Dominus creauit me principium uiarum suarum, in opera sua ; id significare quod ad redimenda opera patris: Dominus iehsu ex uirgine sit creatus. Idem in eodem: Paulus, inquit, prohibet me creature seruire, et Christo admonet seruiendum. Non ergo creatura  Christus. Paulus, inquit, Seruus Christi Iesu , et bonus seruus, qui Dominum recognoscit. Ipse creature seruire nos prohibet. Quemadmodum ergo ipse Christo seruiret, si Christum creaturam putaret? uide ergo quomodo Christum et factum et creatum secundum aliquid affirmat; quem tamen creaturam esse negat. Idem quoque in eodem libro Christum non adoptiuum; sed naturalem Filium esse testatur dicens: Per adoptionem nos filii dicimur; ille per ueritatem nature. Quomodo ergo ex nichilo qui ex nichilo fecit omnia: Ita oportet secundum testimonia Scripturarum fidei uestigia formare, ut recte credulitati sincere confessionis puritatem adiungamus.



CAP. X. De separatione anime et carnis in Christo.


Quidam putauerunt in morte diuinitatem a Christo homine recessisse, et mortem hominis aliud quam separationem diuinitatis a carne non fuisse. Inueniunt enim quedam uerba in quibus ita dictum esse uidetur, et inuenientes huiusmodi littere adherent, non pertingentes ad spiritum. Beatus quoque Ambrosius tale aliquid uidetur dicere in expositione psalmi illius quem ipse Dominus in passione sua de se scriptum esse ostendit dicens: Deus, Deus meus, ut quid dereliquisti me? . Super enim hunc locum Ambrosius dicit. Clamat homo separatione diuinitatis moriturus, et alia quasi ad ipsum probandum adducta; quia scilicet Deus uita est, et ubi uita fuit, mors esse non potuit. Ac propterea nisi uita  prius recessisset, mors uenire non potuisset. Scriptum quippe est: quia iehsu clamans magna uoce dixit: Deus meus, Deus meus, utquid dereliquisti me? Clamat homo se derelictum esse a Deo, et conqueritur Deum a se recessisse, et quasi ideo se moriturum esse quod Deus ab ipso recesserit. Ideo dixit, quia clamat homo separatione diuinitatis moriturus. Sed uidete quod dicitur. Si enim agitur de illa separatione diuinitatis, pro qua Christus homo in cruce clamabat; illa utique iam facta erat. Non enim derelinquendum, sed derelictum iam se protestabatur dicens: Deus meus utquid dereliquisti me? Si ergo de illa separatione diuinitatis agitur, iam recesserat Deus quando homo in cruce pendens  derelictum se a Deo uociferabatur. Et utique adhuc Christus in carne uiuebat, quando sic Deus ab eo recesserat. Respondeant ergo. Si mors esse non poterat nisi prius uita discederet, quomodo uita manere potuit postquam uita recesserat? Iam enim sic recesserat Deus, et adhuc Christus uiuus in cruce pendebat, cum se derelictum causatur. Si ergo in hac recessione Dei, et in hac diuinitatis separatione, illam que inter diuinitatem et humanitatem constabat unionem persone solutam dicunt, fuit quoddam tempus quando Christus adhuc uiuus homo erat, et Deus non erat. Sed quis hoc dicat? Quis sane fidei concordans non abhorreat Deo imponere, quod assumptum hominem usque ad mortem quidem comitando perduxit, et in morte quando maiori  periculo iam imminente maius auxilium necessarium erat, deseruit? Quare ergo tantopere mercenarii, improperat, quod lupo ueniente oues quas custodire debuerant, fugientes deserunt, cum ipse unicam illam ouem, et agnum illum ouis uirginis filium, quem non solum custodiendum, sed etiam glorificandum suscepit, lupo ueniente deseruit? Ouis prius de pastore secura ueniente lupo non timuit dicens: uenit princeps mundi huius et in me non habet quidquam . Nunc autem a pastore derelicta, causando et conquerendo clamat, quare dereliquisti me? Solus homo fuit, et Deus non fuit, et iam Deus homo non fuit, quia iam ab homine recesserat Deus, nec homo Deus fuit, quia adhuc uiuus in cruce pendens a Deo derelictus fuit. Iam non solum ergo  in morte; sed et ante mortem diuinitas ab homine recesserat, quando homo adhuc Deum a se recessisse, ac per hoc, ut isti aiunt, Deum se non esse, plangebat. Quis hoc dicat? Quomodo, inquiunt, intelligendum est, quod Christus a Deo derelictum se esse clamat, et quod Scriptura hominem separatione diuinitatis moriturum clamasse affirmat, si Deus ab homine non recesserat? Quid ergo? Non potuit diuinitas humanitatem et secundum aliquid deseruisse, in quantum uidelicet eam potestati inimicorum expositam ad tempus non defendit, et secundum aliquid non deseruisse, in quantum scilicet etiam tunc ab ea per presentiam maiestatis non recessit? Dereliquit illis, sed illam non dereliquit. Dereliquit illis, sed sibi non dereliquit. Dereliquit, quia auxilium  non contulit, sed non dereliquit quia presentiam non abstulit. Subtraxit protectionem, sed non separauit unionem. Separauit se foris ut ad defensionem contra inimicos non adesset, sed non separauit se intus, ut illi ad unionem persone deesset. Sic ergo dereliquit ut non adiuuaret, sed non dereliquit ut recederet. uado per uiam, mecum pergis, pariter ambulamus. Securus sum quasi amicum mecum habens. uenit hostis meus et irruens inermem et resistere non ualentem uulneribus afficit. Tu me plagari cernens nichil moueris, sed patienter sustines, et stas iuxta quasi non curans uulnera mea, et dico: Utquid dereliquisti me? adhuc stas iuxta me, et causor te recessisse a me. Iuxta es loco, sed longe auxilio.  Iuxta fuisti quando te presentem exhibuisti in dilectione. Longe factus es quando in periculis constituto, te subtraxisti a compassione. Sic ergo humanitas a diuinitate in passione derelictam se clamabat, quia eam inimicorum potestati ad crucifigendum concesserat, sicut scriptum est: Non haberes in me potestatem ullam, nisi tibi datum fuisset desuper . Quam tamen mortem quia non pro sua iniquitate, sed pro nostra redemptione sustinuit in cruce pendens; quare sit derelicta requirit, non quasi aduersus Deum de pena murmurans, sed nobis innocentiam suam in pena demonstrans, causam querebat qui peccatum nesciebat.



CAP. XI. Quod Christus separata anima a carne et persona fuit et Deus et homo.

 Scriptum est: Et clamans iehsu uoce magna, tradidit spiritum . Quis tradidit? iehsu. Quid tradidit? Spiritum. Cui tradidit? Patri. Non Iudeus eiecit, neque pater extraxit, sed ipse sponte tradidit. Non uiolenter ablatus est, sed sponte datus: Potestatem, inquit, habeo ponendi animam meam, et iterum sumendi eam . Ipsa anima, ipse est spiritus. Ipsa ergo anima emissa est potestate morientis, non uiolentia occidentis. Emissa est anima. Ille emisit, cuius fuit. Unde emisit? Ex carne. Quo emisit? Ad Patrem. Recessit anima, et mortua est caro. Mortuus est Christus, quia caro Christi mortua est. Sicut mortuus est Deus, quia mortua est humanitas Dei, ita mortuus est homo quia mortua est caro hominis. Sola caro mortua est, et carne  mortuus est homo, cuius caro fuit, mortuus est etiam Deus, quia Deus homo fuit. Separatio anime mors carnis fuit. Sola caro mortua est, a qua anima separata est, anima mortua non est, nec diuinitas mortua est, sed sola caro mortua est, quia separata est anima ab ea uita eius. Anima ad infernum descendit, caro in sepulcro iacuit, diuinitas cum utroque permansit. Neque enim caro et anima personam destruere potuerunt separata, quam non fecerant et coniuncta. uerbum persona eterna fuit. Neque tunc persona esse cepit, quando animam et carnem in personam accepit. Accepit animam et carnem, ut in se persona essent, non ut se personam facerent. Quia ergo anima et caro in eo personam esse acceperunt, quod uerbo persone uniri ceperunt; semper  quidem cum uerbo una et eadem persona permanserunt; quia nunquam postea a uerbo uel inter se diuisa recesserunt. Fuit ergo uerbum persona eterna propter diuinitatem eternam, et ipsa persona Deus fuit propter diuinitatem, et homo fuit propter unitam uerbo humanitatem. Ergo Christus persona ad infernum descendit, sed secundum solam animam; quia sola anima ad infernum descendit; et Christus persona in sepulcro iacuit et secundum solam carnem; quia sola caro in sepulcro iacuit et Christi persona ubique fuit, et secundum solam diuinitatem quia sola diuinitas ubique fuit. Neque anima in sepulcro iacuit, nec caro ad infernum descendit, neque caro uel anima ubique fuit. Corpus solum in  sepulcro iacuit, et propter partem istam hominis Christus homo in sepulcro iacuit. Dicunt hoc quedam scripture, quod cum Christus in sepulcro iacuisse dicitur: totum pro parte ponitur; quia non totus homo in sepulcro iacuit, sed una pars hominis tantum corpus. Hic intendite. Non totus homo, sed pars hominis. Quis homo? Christus. Totus homo, totus Christus. Pars hominis, pars Christi. Christus in sepulcro iacuit, totum in parte ponitur. Ergo non totum iacuit sed pars. Quid est totum? Christus. Quid est pars? Corpus. Ergo uel Christus non iacuit in sepulcro; si Christus in sepulcro iacuisse dicitur, et est figura dicendi qua totum pro parte ponitur, et in toto pars intelligitur. Ergo nec Christus uere ad infernum descendit, sed pars Christi  tantum, anima sola. Aliquid scrupulositatis incurrit. Suspecta quippe sunt hec catholice ueritati, et non recipit aut approbat ut dicatur Christum non uere in sepulcro iacuisse, nec uere ad infernum descendisse. Quid enim? Si ideo non uere in sepulcro iacuit, quia solum corpus in sepulcro iacuit, nec uere ad infernum descendit, quia anima sola ad infernum descendit, ergo nec uere mortuus fuit, quia sola caro mortua fuit, non anima uel diuinitas. Quid est quod scriptum est? Quia cum Christus in sepulcro iacuisse dicitur totum pro parte positum est? An aliud est totum pro parte poni, atque aliud totum in parte operari? Quando enim totum pro parte ponitur, ipsum quidem totum nominatur sed non ipsum intelligitur, sed pars eius sola, pro qua ponitur.  Quando uero totum in parte operari dicitur, ipsum quod dicitur intelligitur, nec pro ipso quod dicitur aliud intelligitur, quamuis secundum aliud, id est secundum partem operari intelligatur. Quando enim totum in parte operatur, ideo uere totum operatur, quia et totum cum parte est, et pars in toto est, quando et totum et pars operatur. Quando simul sunt simul operari possunt. Tunc quippe operatio partis recte totius dicitur, quando totius est, et in tote est ipsa pars que operatur. Quando uero totum destructum est, et iam totum non est, non proprie totius dicitur, quod extra totum pars sola operatur. Quid ergo? Nunquid secundum hoc dicemus quando caro Christi mortua est, ideo Christum uere mortuum fuisse, quia homo in parte sua sustinuit passionem,  quando uero corpus Christi in sepulcro iacuit; ideo Christum non uere iacuisse, quia pars ipsa que iacuit a toto iam diuisa fuit? Ergo Christus uere mortuus est, sed uere sepultus non est. Absit! Sed uere mortuus est, et uere sepultus; uere ad infernum descendit et uere in celum ascendit. Quomodo ergo totum positum est pro parte, quando scriptum est Christum iacuisse in sepulcro? Quod est totum, et que est pars? totum enim ad partes dicitur, et partes ad totum referuntur. Fortassis ergo cogitas quasi tria quedam: diuinitatem, animam, et carnem Christum composuisse; et Christum esse totum quoddam tribus partibus compositum: diuinitate et carne, et anima. Ergo tertia pars Christi uerbum  est? Absit! Non enim pars Christi uerbum est, sed ipse Christus uerbum est. Totus uerbum, sicut totus Deus; non dimidia pars Christi uerbum, et diuidia pars homo; sed totus Christus uerbum et totus Christus homo, quia idem ipse Deus et homo. Intelligis quid dico? Si non intelligis, crede tamen. Credi potest, si intelligi non potest. uerumtamen est, quod Christus idem ipse et Deus et homo fuit; nec tertia pars Christi uerbum fuit, nec aliquid ex carne, et anima, et uerbo, quasi ex partibus compositum totum fuit, quia totum ipsum uerbum fuit. Ubi ergo totum fuit, compositum ex partibus? Ubi partes fuerunt in toto et totum fuit ex partibus. Diuinitas autem pars non fuit, ut ex ipsa totum esset maius ipsa, nec in ipsa pars fuit, ut in ipsa aliquid  esset minus ipsa. In humanitate sola partes inuenimus, et totum ex partibus constat. Homo quoddam totum est duabus partibus constans, anima et carne. Iste sunt due partes hominis, et in his duabus partibus constat totus homo. Natura diuina simplex est, natura humana duplex; propterea partes hominis due sunt. Quia in natura hominis duo sunt: anima et caro. Ubi hec duo sunt, totus homo est. Ubi alterum horum est, pars hominis est. Propter hoc igitur uerbum totum hominem assumpsit; quia totum quod hominis erat assumpsit, animam et carnem. In sepulcro autem non totus homo iacuit, sed pars hominis tantum, hoc est caro. Similiter ad infernum non totus homo descendit, sed pars hominis tantum, hoc est anima. Si enim in sepulcro  totus homo iacuisse diceretur, profecto a carne mortua anima recessisse negaretur. Similiter si totus homo ad infernum descendisse diceretur, caro utique pariter cum anima illuc descendisse affirmaretur. Itaque pars hominis tantum in sepulcro iacuit, et non totus homo; et dum Christus in sepulcro iacuisse dicitur, propter solam carnem que ibi iacuit, uerum esse probatur. Dum enim Christus in sepulcro fuisse dicitur, totus homo in sepulcro fuisse dicitur; quia cum Christus dicitur, totus homo dicitur; quoniam totus homo Christus. Et uerum est quod Christus in sepulcro iacuit, nec tamen homo totus in sepulcro iacuit, quamuis totus homo Christus fuit. Ideo quippe totus homo Christus fuit; quia anima et  caro uerbo in personam unita fuit. Christus autem propterea uere in sepulcro iacuit, quia caro eius ibi iacuit. Et idcirco uerbum persona deesse non potuit ubi caro crat, que ipsi uerbo personaliter unita fuit. Sic itaque Christus in sepulcro fuit quando caro eius ibi fuit, et totus tamen homo ibi non fuit; quia non anima et caro simul, sed sola caro ibi fuit. Quod autem homo dicitur homo, et persona homo, propter totum hominem dicitur, et propter totum quod hominis est dicitur, non id dico modo quod homo a parte de humo sumpta denominatur, sed cum dicitur homo et intelligitur persona totum quod homo est, a toto dicitur quod hominis est. Aliud uero est cum homo dicitur esse id quod homo est, atque aliud cum dicitur esse id quod est in homine. Cum  enim dicitur esse homo propter totum hominis esse dicitur, id est animam et carnem. Cum uero dicitur esse id quod est in homine, propter partem hominis dicitur, hoc est propter solam animam uel propter solam carnem. Cum homo dicitur homo, dicitur persona; cum dicitur id quod est in homine dicitur quod est in persona. Dicitur quippe homo sapiens, et non dicitur tamen propter totum quod est homo, sed propter partem que est in homine; quia sapientia non in anima et in carne est, sed in anima sola. Item cum dicitur homo candidus aut niger, non propter totum quod est homo dicitur, sed propter partem que est in homine; quia candor et nigredo non in anima et carne est, sed in sola carne. Et si forte totus homo hoc esse dicitur, non tamen  ita dicitur, quasi totum quod hominis est hoc sit; sed quia id quod in homine esse debet, totum hoc sit. Dicitur quippe totus homo albus, quando totum corpus hominis album est; non quia totum quod hominis est album est, sed quia totum quod in homine album esse potest, album est. Itaque et Christus, cum dicitur homo, propter totum dicitur quod est homo, id est animam et carnem. Cum autem mortalis uel mortuus uel sepultus dicitur, propter partem hominis dicitur id est solam carnem; quia sola caro et mortalis fuit, quando corruptionem passibilitatis portauit; et sola mortua fuit, quando in cruce anima sine uita sua pependit.

Et sola sepulta fuit, quando anima cum ipsa in sepulcro mortua iacente non fuit. Et tamen Christus  hoc totum quod sola caro fecit, ueraciter et ipse fecit, qui per diuinitatem suam personaliter presens erat, in carne, et cum carne que hoc fecit. Similiter cum Christus spiritu exsultasse dicitur siue affectum aut desiderium, uel timorem habuisse dicitur, secundum solam animam hoc babuisse intelligitur; quia sola anima hoc habuit, et ipse per animam ueraciter habuit cuius diuinitati ipsa anima personaliter unita fuit, habuit quippe anima illa secundum affectus nature cum quibus assumpta fuit, et desiderium et gaudium, et dolorem et timorem passionis, pro carne sua; que omnia ad tempus rationabiliter admissa sunt, potestate facientis et uoluntate patientis. Et cum timuit penam sue carnis et dolores  refugit, secundum affectum nature fecit, quo nemo carnem suam odio habuit, cuius malum aliquando ex ratione sustinere potest; amare autem nunquam potest. Sic itaque in Christo secundum affectum nature quem anima in carne et pro carne habuit, uoluntas quedam erat, secundum quam et mortem et dolorem, et passionem horruisse et noluisse uoraciter dicitur. Quam tamen uoluntatem, superior uoluntas spiritus que ad obedientiam paterne iussionis prompta fuit, dirigebat. uoluntas quippe spiritus, in Christo quasi medio quodam loco constituta, uoluntatem carnis subiectam, per rationem moderabatur, et uoluntati Patris superiori per obedientiam subiiciebatur dicens: Non mea uoluntas sed tua fiat . Ita ergo Christus quod dicitur,  aliquando secundum personam dicitur, aliquando secundum id quod fuit in persona; et similiter quod secundum hominem dicitur, aliquando secundum ipsum hominem dicitur, aliquando secundum ipsum quod fuit in homine. In natura autem diuinitatis ubi multiplicitas, aut diuersitas nulla est, persona, et id quod est in persona diuersum esse non potest. In sola humanitate ubi multiplicitas inuenitur; aliud totum, et aliud pars esse ostenditur. Totum persona est, pars in persona. Totum est anima et caro; pars anima sola, aut sola caro. Dicit autem Scriptura: Sicut anima rationalis et caro unus homo, ita Deus et homo unus est Christus. uidete similitudinem. Bene dico anima et caro est homo; et iterum bene dico homo est persona. Et  rursum bene dico, anima et caro est una persona. Non autem similiter dicere possum, sola anima est homo aut sola caro est homo. Et idcirco dicere non possum, sola anima est persona, aut sola caro est persona. In Christo autem dicere possum Deus et homo est Christus, et dicere possum similiter, Deus est Christus, et iterum homo est Christus. Et rursum dicere possum, Deus et homo una est persona, et item Deus est persona, et homo est persona. Qualis ergo est similitudo hec cum dicitur: Sicut anima rationalis et caro unus est homo, ita Deus et homo unus et Christus? Si enim omnimoda similitudo est, quare sicut in Christo dicitur Deus, et homo Christus: et homo Christus et Deus Christus; non ita etiam in homine dicitur, sicut caro et anima  simul homo, ita etiam sola caro per se homo, aut sola anima per se homo; uel sicut in homine anima quidem et caro simul homo dicitur, nec anima per se sola homo dicitur, nec caro per se homo dicitur, sic in Christo Deus quidem et homo simul Christus dicitur, ita tamen ut nec homo solus per se, nec Deus solus per se Christus dicatur? Magna inuolutio dicendi est circa hec; et laborat homo in suo, qui pene nichil intelligere nouit, nisi hoc et secundum hoc quod dicere nouit. Querunt hi quotidie homines quid dicendum sit, et quid credendum raro. Querunt an locutio illa bona est, et an locutio illa recipienda est, et an probanda est locutio illa. In moneta uerborum positi sunt, et concurrit multitudo magna  sermonum, et infinita perplexio; quia iudicium spiritus a littera trahere uolunt, non iudicium littere a spiritu. Nesciunt enim quia spiritus litteram iudicare debet, non littera spiritum. Sicut scriptum est: Spiritualis iudicat omnia, et ipse a nemine iudicatur . Laborant ergo in iudicio dicendi, quia spiritum non habent intelligendi. uolunt habere iudicium, et spiritum habere nolunt, sine quo recte iudicare non possunt. Propterea laborant in dicendo, et ueniunt alia et alia dicenda de illo quod unum intelligendum eum. Querunt quid sit persona, et adducunt deinde definitionem persone, sicut a quibusdam facta est et probata, quia persona est indiuiduum rationalis substantie. Ecce dicamus secundum nos quod persona hoc est. Bene diffinitum  est secundum nos quid sit persona. Secundum nos ita dicamus. Nam quod supra nos est, dici omnino non potest. Indicibile est, quia incomprehensibile est. Secundum nos ergo dicamus: Persona est indiuiduum rationalis substantie. Que est rationalis substantia nisi spiritus rationalis? Hec est enim proprie rationalis substantia, spiritualis substantia que sola rationis capax est; quia in ea sola ratio esse potest. Nam si homo rationalis substantia esse dicitur, non propter totum dicitur, sed propter animam solam que proprie rationalis substantia dicitur. Homo enim secundum animam tantum rationalis est; quia ipse animam rationalem habet. Anima autem secundum se rationalis est; quia ipsa in se rationem uel rationalitatem, id est rationis capacitatem  habet. Sic itaque rationalis substantia proprie et secundum se non est, nisi spiritus rationalis? qui indiuiduum uere est, et in quantum natura simplex est: compositionem partium non habens, et nature simplicis est eiusdem proprietatis plura non continens. Hic itaque spiritus rationalis proprie persona dicitur, et numero discretus, et ratione discernens. Sic enim quidam personam dictam esse uoluerunt, quasi per se sonantem, et quasi singulariter discernentem, ut in quantum numero discreta est per se, in quantum ratione discernit sonantem, uel pronuntiantem, uel iudicantem se intelligamus. Ecce ergo secundum hanc diffinitionem proprie dicimus, quod spiritus rationalis persona est, per se discernens se. Non est hic magna questio neque ambiguitas intelligendi,  ubi quod est totum unum est. In homine autem non eadem ratio occurrit, ubi duo quidem sunt, et tamen persone due non sunt, sed una persona caro et anima. Hic autem quidam tam multipliciter delirasse inueniuntur, solis uerbis adherentes, ut non facile uerborum inuolucra iudicari potuissent, nisi in fine error se manifestus ostenderet. Dicunt hominem totum quoddam esse compositum ex anima et corpore, aliud omnino et diuersum ab anima et corpore, ita ut hoc totum nec anima sit, nec corpus sit, nec similiter anima et corpus; non enim totum ista esse, sed ex istis esse dicunt. Hoc igitur totum hominem esse putant, et ipsum hominem qui hoc totum est rationalem esse, rationalitate que in ipso toto est, diuersa a ratione, siue a  rationalitate partis, id est anime, sicut ipsum totum diuersum est a parte. Postremo omnia que in toto sunt diuersa esse omnino ab his que in partibus constant, sicut ipsum totum partibus diuersum est. Itaque sicut rationalitas hominis alia est quam rationalitas anime; quia una totius est, et in toto est; altera partis est et in parte est; ita et bonitatem totius que in toto est, aliam esse dicunt, et bonitatem partis aliam, quia partis est et in parte tantum. Similiter et malitiam hominis aliam, quia in toto est; et malitiam anime aliam, quia in parte est Postremo quotiescunque totum facit, et pars facit, quamuis simul operentur; aliam tamen esse actionem partis, que in parte est, et aliam esse actionem totius que  in toto est, sicut totum ipsum aliud est, et aliud pars eius. Ad hunc modum igitur quoties homo peccat, uel bene facit, peccatum uel iustitiam in homine esse, que toti accidunt ad proprietatem, et iterum peccatum siue iustitiam in anima esse, que parti accidunt ad proprietatem contendunt. Quapropter quando homo moritur, et anima a carne separatur, diuisis partibus, totum ipsum quod ex eis compositum fuerat, iam nichil esse, ac per hoc ipsum hominem, qui hoc totum erat, similiter nichil esse, nec alicubi esse. Et modo interim nec peccatum eius puniri, nec iustitiam remunerari, animam tantum in iudicio esse, ut homo secundum meritum suum, uel penam uel gloriam recipiat, donec tandem in nouissimo anima ad corpus reuertente, rursum  homo esse incipiat; et tunc secundum meritum suum, ipse quoque remunerationem accipiat. Tales modos loquendi homines confingunt, et per falsas fictiones sermonum ad ueras deceptiones errorum ducuntur. Quid enim stultius est quam dicere quod tunc homo esse desinat quando uere esse incipit, et tanto utique uerius est, quanto est uerius in quo esse incipit? Non, inquiunt, sed figura est, quando sancti cum Christo esse dicuntur. Bene. Quando uobiscum sunt ueritas est, et quando cum Christo sunt figura est. In hoc uobis credite. Nos enim non credimus. Nos scimus quia Christus ueritas est. Qui ad Christum uadunt, non ad figuram uadunt, sed ad ueritatem uadunt, et figuram euadunt. Quid tantopere homines sancti mori desiderauerunt, si post  mortem nichil futuri fuerunt? Cupio, inquit Apostolus, dissolui, et esse cum Christo . Quid cupis? Mori et cum Christo esse. Imo mori et nichil esse. Hoc isti dicunt, quia nichil eris post mortem. Si istis credis, mortem non optas, nisi forte si non esse desideras. Si boni homines post mortem nichil futuri sunt, quomodo de iniquis et prauis hominibus uere dictum est, esse nichil cupiunt, nec tamen esse queunt? Desinant ergo nunc et boni sperare et mali timere, quia non erunt aliquid cum hinc exierint, ut uel mala uel bona sentire possint. Sed bene inquiunt sperent et timeant, quamuis non pro se, tamen pro animabus suis, quia cum ipsi non erunt, anime ipsorum erunt, que uel gloriabuntur pro  iustitia, uel cruciabuntur pro culpa. Ideo ergo, inquiunt, sperent et timeant pro animabus suis. Utinam tam recte diceretis quam rectum dicitis! Bene enim dicitis, cum homini sperandum et timendum pro anima sua dicitis; si tamen intelligeretis quod nunquam melius aut uerius pro se timet homo, quam cum timet pro anima sua. Quid enim magis est homo quam anima? Non hec putas quicunque es, qui te figuris sermonum munieras. Nouum aliquid illatum est auribus tuis, cum dictum est hoc potius esse hominem, quod potius hominis est. Audi ergo. Tu Christianus nescis quod ethnicus ille testatus est. Mens, inquit, cuiusque, is est quisque; ergo ethnicus ille te Christiano religiosior fuit, qui ueritatem confessus est, quam tu negas. Ergo, inquis,  homo est anima? Quidni? Nonne tu dicis quod homo est corpus, et dicere times, homo est anima? Paulo ante argumentando occurristi, quia omnis homo est corpus. Omnis homo est animal, et omne animal est corpus. Igitur omnis homo est corpus. Nullam contradictionem hic esse putas. Auctoritas enim hoc dicit: Producis auctores ethnicos, ut probes quod omnis homo est corpus, et ethnicis auctoritatibus credere non uis, quod omnis homo est anima. Fortassis quia magis placet tibi hoc esse hominem, quam illud; quia hoc tibi magis placet quam illud. Sed ego, inquis, de toto loquor, cum dico omnis homo est corpus, non de parte totius que corpus est, neque de parte que anima est; hoc enim totum homo est, non pars eius aliqua. De hoc ergo toto  dico quod corpus est. Dic ergo hoc totum quare magis dicis esse corpus quam animam, cum ex anima simul et corpore constet? Si propter partem unam quia corpus est totum, ipsum corpus dicitur; nonne multo magis dicendum est anima propter partem alteram que anima est? Si enim a parte totum natura et nomen trahere dicitur, ab illa procul dubio parte que melior est et dignior, rectius et naturam et nomen trahere dicetur. Sed non habet usus loquendi, inquis, ut homo anima dicatur. Ecce concedo secundum usum loquendi. Dic quodlibet, ut tamen secundum regulam credendi sentias id quod negari non debet. Usus loquendi ab hominibus inuentus est, et propter homines inuentus est, et ideo ea potius in dicendo hominibus forma esse debet,  quam sensus humanus in rebus percipiendis et cognoscendis habet. Scimus quippe quod uere unum nichil est nisi id solum quod unitate unum est; id enim solum ratio uere unum discernit, in quo totum quod est unum esse inuenit. Quecunque ergo numero plura sunt, etsi aliquando uniantur, uere tamen unum esse non possunt, quia tamen ea que in una compositione uniuntur, quodammodo ad se inuicem accedunt et appropinquant sibi, ut quantum possunt unitatem imitentur; idcirco secundum quemdam modum, et ipsa que simul iuncta sunt unum esse dicuntur. Nam sicut ratio id quod uere unum est in percipiendo non diuidit, ita quoque sensus quod simul iunctum est et unitum, in percipiendo non discernit.  Et quemadmodum illic ratio in eo quod unum est totum, non diuidit essentiam, ita quoque sensus hic in eo quod unitum est totum non diuidit formam. Illic ratio percipit simul quod unum est, quia non in eo aliud et aliud; hic uero sensus simul percipit quod unitum est, quia non est in eo alibi et alibi. Tamen que unita sunt plura, non uere unum sunt, quamuis simul conueniant, et quodammodo appropinquent ad unitatem, nec tamen ita uere aut ita proprie. Quid enim proprius esse potest quam unitas sibi? Quando ergo unum dicuntur plura propterea quia unita sunt, non proprie dicuntur, quia non uere sunt id quod dicuntur, sed secundum quemdam modum tantum similia. uerumtamen sciendum est quod aliter uniuntur ea que ad unionem  faciendam pariter conueniunt, ut ex eo quod simul esse incipiunt unum quodammodo esse incipiant; aliter uero illa ubi ante unionem unitas precessit; et quod additum est de reliquo ad ipsam unitatem per unionem accessit. Aliud quippe est aliqua simul per unionem ad unitatem componi, atque aliud aliqua per unionem unitati apponi. Quando enim aliqua per unionem ad unitatem componuntur, nomen totius partis communicare non possunt; quia non habent singula separatim in se unionem quam faciunt simul ex se. Quando uero aliqua alicui unitatem suam habenti per unionem apponuntur; in participationem illius transeunt cui apponuntur, ut nomen quoque cum illo participare incipiant, sicut per unionem suam unitatem illius  participare incipiunt. uerbi gratia: Paries, tectum et fundamentum, tria quedam sunt, et nullum horum per se domus est. Quando ergo conueniunt ut hec esse incipiant, tria simul componuntnr, non duo tertio apponuntur. Non autem sic iuncta sunt corpus et anima. Anima quippe in quantum est spiritus rationalis, ex se et per se habet esse personam, et quando corpus ei sociatur non tantum ad personam componitur, quantum in personam apponitur. Ut in eo quod per unionem quodammodo unum sit cum illa, eadem que ipsa est persona esse incipiat, cum illa. In quantum ergo corpus cum anima unitum est, una persona cum anima est, sed tamen personam esse anima ex se habet, in quantum est rationalis spiritus. Corpus uero ex anima habet in quantum  unitum est rationali spiritui. Quia uero sensus hominis in homine uiuente corpus et animam simul percipit; non animam per se aut corpus per se, sed animam simul et corpus personam dicere humanus sermo consueuit. Hec autem persona que in animam quidem proprie una est per unitatem; inter corpus uero et animam, una per unionem, secundum usum loquendi diuersis nominibus appellatur. Quorum quedam a parte sumpta sunt, quedam uero ab iis que constant in parte. Nam quod persona rationalis homo dicitur, uel anima uel corpus a parte sola uocabula sumpta sunt; quia in homine solum corpus hominis esse corpus et ab humo sumptum esse, et ex coniunctione anime sensificatum esse inuenitur. Hec ergo uocabula a parte hominis sumpta sunt.  Quando autem albus dicitur esse homo, aut niger, aut magnus, aut paruus; uocabula sumuntur ab iis que in parte constant, quia in solo corpore hominis et non in anima eiusmodi proprietates inueniuntur. Quando autem rationalis dicitur homo, aut sapiens, aut iustus ab iis que solum in parte sunt nomina ad totum sumuntur, quia non corpus hominis, sed sola anima rationalis, et sapiens, et iusta inuenitur. Itaque nomen hominis aliquando a corpore sumitur; aliquando ab iis que sunt in corpore; aliquando autem sumitur ab iis que sunt in anima, nunquam autem sumitur ab anima, ab illa quippe parte hominis humana locutio homini potissima uocabula formauit, quam primum et principaliter in homine sensus humanus  agnouit. Et debuisset homo quidem a meliori parte sua nomen potius sumpsisse, nisi quia sermo aliter ad intelligentiam homini famulari non potuisset, nisi prius eum quem sensus humanus in percipiendo habuit, modum in dicendo tenuisset. Itaque quia id quod ab humo erat euidentius in homine uidebatur; ab illo potius homo dicebatur. Sic quidem ex infirmitate sentiendi, confusio dicendi orta est; et debemus propter usum in loquendo, modum dicendi seruare, nec tamen propter consuetudinem loquendi, a ueritate credendi recedere. Propterea quippe Scriptura sacra, ne uerba hominum in ueritate Dei errare nos faciant, personam ipsam proprie ipsum spiritum rationalem esse testatur. Que persona licet propter id quod de humo  sumptum est, homo dicatur: tamen uerissime et quando illi sociata est; sola bene uel male operatur, et quando ab illo separata est, sola in pena uel gloria remuneratur. Et sicut in corpore posita quedam sola cogitatione et uoluntate facit sine corpore quedam post uoluntatem et secundum uoluntatem in operatione per corpus, ita quoque pro meritis premium percipit primum, separata a corpore sine corpore: postea unita corpori in corpore. Ecce ergo dicamus. Homo est animal. uerum est, propter id quod in homine sensificatum est ab anima. Homo est corpus. uerum est, quia id quod sensificatum est in homine et de humo sumptum est, ipsum est corpus. Homo est persona. uerum est, quia id quod ab humo sumptum est anime  iunctum est in persona. Hoc totum usus dicendi habet, et secundum eum modum quo uere dicitur, sine inconuenientia pro ueritate recipi potest. Iterum dicamus homo est animal. Non hoc usus loquendi recipit, qui formatus est secundum modum sentiendi. Solum enim corpus in homine uidetur, et in solo corpore homo uidetur; et idcirco a corpore homini nomen sumitur quoniam propter corpus homo uocatur. Iterum quia in eo quod uidetur aliud esse percipitur quod non uidetur; duo in homine esse deprehenduntur, id est corpus et anima, que quoniam simul iuncta et unita inueniuntur; eiusdem unionis in homine corpus et anima partes nominantur; ecce igitur concedamus quod usus loquendi affert. Homo est corpus, et homo non est spiritus.  Homo est animal, et homo non est anima. Nunquid similiter concedemus homo mortuus non est homo: homo enim uiuens est homo. Si autem homo mortuus non est homo, ergo homo quando uiuere desinit homo esse desinit. Sed quid est quod uiuere desinit, nisi quod moritur? Quid autem moritur, nisi solum corpus quod ab anima deseritur? Anima enim non moritur, nec uiuere desinit, etiam quando uiuificare desinit. Ergo solum corpus moritur. Sed homo, inquis, id est ipsa persona moritur. Quid est persona? Nonne indiuiduum rationalis substantie? Si ergo indiuiduum rationalis substantie persona est; rationalis utique spiritus, qui et simplicitate unus est, et natura rationis capax, proprie personam  esse habet; ex se quidem in quantum spiritus rationalis est per se autem quando sine corpore est. Quando autem corpus illi unitum est in quantum cum corpore unitum est; una cum corpore persona est Quando uero a corpore separatur; persona tamen esse non desinit; et ipsa eadem persona que prius fuit, quoniam corpus a societate spiritus decedens, eidem spiritui personam esse non tollit, sicut prius quando iungebatur ipsi ut persona esset non dedit. Remanet itaque separata anima a carne, eadem persona spiritus rationalis, que licet fortassis secundum usum loquendi homo iam dici non possit; quia id quod de terra sumptum erat, iam sibi unitum non habet, non tamen ideo minus persona est, et eadem persona que prius fuit, quando et illud sibi  unitum habuit; et propter ipsam unionem una cum illo persona fuit.

Sicut ergo corpus rationali spiritui iunctum, non dat illi ut sit persona, sed iunctum illi accipit ab illo ut ipsum sit una persona cum illo; sic humanitas iuncta uerbo non quidem illi dedit ut esset persona, sed unita illi accepit ab illo ut una esset persona cum illo.

Considerandum uero est quod cum uerbum et homo una sit persona in Christo; recte tamen per se dicimus uerbum est persona; et iterum recte per se dicimus, homo est persona.

Et recte dicimus, quod simul homo et uerbum non due sunt sed una persona. Quia enim uerbum et ante assumptum hominem persona fuit; et post  assumptum hominem persona esse non desinit, ideo recte per se dicimus uerbum est persona; et quia rursum inter hominem assumptum et uerbum maior et excellentior quam inter animam et corpus unio fuit, nichilominus recte per se dicimus, homo est persona. Homo quippe, id est corpus et anima simul iniuncta, persona esse habet, non tamen alia quam uerbum, quia una persona homo et uerbum. Unio quippe unum facit. Caro namque et anima simul iuncta persona fuissent, si una cum uerbo persona non fuissent. Propterea recte dicimus, quod et uerbum et est persona et iterum recte dicimus quod homo est persona; et similiter recte dicimus, quod uerbum et homo non sunt due, sed una persona.  Iterum recte dicimus quod uerbum ex quo homo factum est, nunquam postea homo esse desiit; quia se nec in morte carnis sue ab assumpta humanitate unquam diuisit. Quapropter Christus etiam in morte carnis sue nec Deus esse desiit; quia in uera Deitate immortalis permansit: nec persona esse desiit, quia uerbum fuit; nec homo esse desiit, quia diuinitas eius ab humanitate sua non recessit. Sola anima a carne ad tempus diuisa est, sed diuinitas nec ab anima nec a carne separata est; Christus ergo et uere mortuus fuit propter mortuam carnem, et uere uiuus permansit propter immortalem diuinitatem; et uerus Deus simul et uerus homo fuit propter inseparabilem diuinitatis et humanitatis unionem.



CAP. XII. Quod per hominem uerbo unitum Deo uniuntur omnes qui membra sunt illius.


Apostolus dicit: Mediator non est unius; Deus autem unus est . Duo enim erant Deus et homo: diuersi et aduersi. Deus erat iustus; homo erat iniustus: in hoc nota aduersos. Homo erat miser, Deus beatus, in hoc nota diuersos. Sic igitur homo et aduersus Deo erat per iniustitiam, et diuersus a Deo per miseriam. Propter hoc necesse habuit homo, primum quidem iustificari a culpa, ut reconciliaretur, postea uero liberari a miseria ut reformaretur.

In hoc ergo mediatore egnit homo ad Deum ut reconciliaretur illi, et reduceretur ad illum, sed causam dissidentium agendam conuenienter suscipere  non posset, qui non aliqua societatis ac pacis amicitia utrique familiaris, atque propinquus existeret. Propter hoc ergo Filius Dei factus est homo; ut inter hominem et Deum reconciliationis et pacis mediator esse posset. Suscepit humanitatem per quam hominibus appropinquaret. Retinuit diuinitatem per quam a Deo non recederet. Factus homo, sustinuit penam, ut demonstraret affectum; seruauit iustitiam, ut conferret remedium. uerbum quippe quod cum Patre Deo unum erat per ineffabilem unitatem, cum homine assumpto unum factum est per admirabilem unionem. Unitas in natura, unio in persona. Cum Patre Deo unum in natura, non in persona, cum homine assumpto unum in persona, non in natura. Quid magis unum quam unitas? Quod unitate unum  est summe unum est.

uerbum et Pater unitate unum erant; quia natura unum erant; et uoluit ipsum uerbum nobiscum unum fieri, ut nos in se et per se unum faceret, et cum illo cum quo ipsum unum erat.

Assumpsit ergo ex nobis nostram naturam, ut eam sibi sociaret per unionem in persona, que sociata non erat per unitatem in natura, ut per id quidem quod de nostro unum secum fecerat nos sibi uniret, ut cum ipso unum essemus; per id quod nostrum sibi unitum erat; et per ipsum unum esse cum Patre, cui cum ipso unum erat. Pater, inquit, sancte, serua eos in nomine tuo quos dedisti mihi, ut sint unum sicut et nos. Non pro eis autem rogo tantum:  sed pro eis qui credituri sunt per uerbum eorum in me: ut et ipsi in nobis unum sint: et mundus credat, quia tu me misisti? Sed ego claritatem quam dedisti mihi dedi eis, ut sint unum sicut et nos unum sumus. Ego in eis et tu in me, ut sint consummati in unum, et cognoscat mundus quia tu me misisti . Rogat unitas pro unione. uerbum cum Patre unum in natura, homo cum uerbo, unum in persona. Membra cum capite unum, primum in iustitia, postea in gloria. Ut enim in iustitia unum sint, cognoscat mundus quia tu me misisti ; ut autem in gloria unum sint: uolo ut ubi ego sum et illi sint mecum, ut uideant claritatem meam quam dedisti mihi, quia dilexisti me ante constitutionem mundi .



CAP. XIII. Quod Christus secundum humanitatem in celo est, secundum diuinitatem ubique.


Queris quomodo mediator Dei et hominum homo Christus iehsu , nunc esse credatur in celo, aut quia Deus ubique sit, hominem quoque illum qui in Deo sit ubique diffusum, ex hoc nimirum intelligi uolens etiam in paradiso esse potuisse qui ubique sit. Noli itaque dubitare ibi nunc esse hominem Iesum Christum unde uenturus est. Memoriter quoque recole et fideliter tene Christianam confessionem, quoniam resurrexit a mortuis, ascendit ad celum, sedet ad dexteram Patris. Nec aliunde quam inde uenturus est, ad uiuos et mortuos iudicandos, et sic uenturus est illa angelica uoce testante: Quemadmodum uisus est ire in celum , id  est, in eadem forma carnis atque substantia. Cui profecto immortalitatem dedit, naturam non abstulit. Secundum hanc formam non est putandus ubique diffusus. Cauendum est enim ne ita diuinitatem astruamus hominis, ut ueritatem corporis auferamus. Non enim est consequens ut quod in Deo est, ita sit ubique sicut Deus. Nam de nobis ueracissima Scriptura dicit, quod in illo uiuimus et mouemur et sumus ; nec tamen sicut ille, ubique sumus, sed aliter homo ille in Deo, quoniam aliter et Deus ille in homine proprio quodam et singulari modo. Una enim persona est Deus et homo et utrumque unus est iehsu Christus, ubique per id quod Deus est, in celo autem per id quod homo. Est ergo Deus per cuncta diffusus. Ipse quippe ait, per Prophetam.  Celum et terram ego impleo . Sed quod paulo ante posui de sapientia eius. Attingit a fine usque ad finem fortiter, et disponit omnia suauiter . Itemque scriptum est. Spiritus Domini repleuit orbem terrarum ; eique dicitur in quodam psalmo. Quo ibo a spiritu tuo, et quo a facie tua fugiam? Si ascendero in celum tu illic es, si descendero ad infernum ades . Sed sic est Deus ubique per cuncta diffusus, ut non sit qualitas mundi, sed substantia creatrix mundi, sine labore regens et sine onere continens mundum. Non tamen per spatia locorum quasi mole diffusa, ita ut in dimidio mundi corpore sit dimidius, et in alio dimidio dimidius atque ita per totum totus et in celo solo totus, et in sola terra totus, et in celo et in  terra totus; et nullo loco contentus, sed in seipso ubique totus. Ita Pater, ita Filius, ita Spiritus sanctus, ita Trinitas unus Deus. uerum illud est multo mirabilius quod cum Deus ubique sit totus, non tamen in omnibus habitat. Non enim omnibus dici potest quod ait Apostolus, uel quod iam dixi, uel etiam illud. Nescitis quia templum Dei estis, et Spiritus Dei habitat in uobis?  Unde e contrario de quibusdam dicit idem: Quisquis autem Spiritum Christi non habet, hic non est eius . Quis porro audeat opinari  quod in aliquo habitare possit Pater, aut Filius, in quo non habitat Spiritus sanctus, aut in aliquo Spiritus sanctus in quo non  et Pater et Filius? Unde fatendum est ubique esse Deum per diuinitatis presentiam sed non ubique per diuinitatis et inhabitationis gratiam. Propter hanc enim habitationem ubi procul dubio gratia dilectionis eius agnoscitur, non dicimus Pater noster qui es ubique, cum et hoc uerum sit, sed Pater noster qui est in celis , ut templum eius in oratione potius commemoremus quod et nos ipsi esse debemus; et in quantum sumus in tantum ad eius societatem et adoptionis familiam pertinemus. Cum igitur qui ubique est non in omnibus habitat; etiam in quibus habitat non equaliter habitat. Nam unde est illud quod Eliseus poposcit ut dupliciter in eo Spiritus Dei fieret qui erat in Elia?  Et unde in omnibus sanctis sunt alii sanctiores nisi  abundantius habendo habitatorem Deum? Quomodo ergo uerum est quod superius diximus, quod Deus ubique sit totus, quando in aliis est amplius, in aliis minus? Sed non est negligenter intuendum quod diximus: In seipso est ubique totus; non ergo in eis, quia alii plus eum capiunt, alii minus. Ideo enim ubique esse dicitur, quia nulli parti rerum absens est. Ideo totus, quia non uni parti rerum partem suam presentem prebet; et alteri parti alteram partem; equales uero equalibus; minori uero minorem maiorique maiorem. Non solum uniuersali creature, uerum etiam cuilibet parti eius totus pariter adest. Porro etiam quod parum distincte putauimus posse intelligi, cum diceremus Deum esse ubique totum, nisi adderemus in seipso ideo diligentius  exponendum. Quomodo enim ubique in seipso? Ubique scilicet, quia nusquam est absens, in seipso autem quia non continetur ab eis quibus est presens, tanquam sine his esse non possit. Sicut autem nec ab illo abest in quo non habitat, et totus adest, quamuis ille eum non habeat, ita et in illo in quo habitat totus est presens, quamuis non ex toto eum capiat. Neque enim ad habitandum diuidit se per hominum corda seu corpora; aliam sui partem huic tribuens; illi aliam; sicut lux ista per aditus et fenestras domorum sed potius si quemlibet sonum  surdus non capit, surdaster non totum capit, atque in his qui audiunt cum pariter ei propinquant, tanto magis alius alio capit, quanto est acutioris, tanto autem minus  quanto est obtusioris auditus, cum ille non uarie magis minusue sonet, sed in eo loco in quo sunt omnes equaliter presto sit. Quanto excellentius Deus natura incorporea et immutabilis et uiua, qui non sicut sonus per moras temporum tendi et diuidi potest; nec spatio ereo tanquam loco suo indiget ubi presentibus presto sit, sed eterna stabilitate ipse in se manens totus adesse rebus omnibus potest, et singulis totus, quamuis in quibus habitat habeant eum pro sue capacitatis diuersitate, alii amplius, alii minus; amplius quos ipse sibi dilectissimum templum gratia sue bonitatis edificat. Habitare etiam in hominibus adhuc animalibus, nondum spiritualibus, ideo dicitur Deus, quia in eis  occulte agit ut sint templum eius, idque in proficientibus et proficiendo perseuerantibus perficit. Quamobrem Deus qui ubique presens est, et ubique totus non in omnibus habitat, sed in eis tantum quos efficit beatissimum templum suum, uel beatissima templa sua, eruens eos a potestate tenebrarum, et transferens in regnum claritatis sue quod incipit a regeneratione. Cum igitur habitationem eius cogitas; unitatem cogita congregationemque sanctorum maxime in celis ubi propterea precipue habitare dicitur;  quia ibi fit uoluntas eius perfecta eorum in quibus habitat obedientia; deinde in terra ubi edificans domum suam habitat in fine seculi dedicandam. Christum autem Dominum nostrum unigenitum Dei Filium equalem Patri, eumdemque hominis Filium quo maior est Pater, et ubique non dubites esse totum presentem tanquam Deum; et in eodem templo Dei esse totum presentem tanquam inhabitantem Deum; et in loco aliquo celi propter ueri corporis modum.



PARS SECUNDA. DE UNITATE ECCLESIAE.



CAPUT PRIMUM. De gratia que per Christum datur, et spiritu a capite in membra diffuso.


Scriptum est quod lex neminem ad perfectum duxit . Lex enim ignorantiam docere potuit infirmitatem, adiuuare non potuit. Duo hic mala in homine fuerunt, et ex his cetera mala hominis omnia processerunt. Unum fuit ignorantia, alterum concupiscentia; ignorantia boni, concupiscentia mali. Ex ignorantia uenit delictum, ex concupiscentia peccatum. Hec igitur duo in homine ab initio fuerunt; sed ut cognosceret homo morbum suum, dimissus est totus sibi: ne forte gratiam superfluam iudicaret; si prius infirmitatis sue defectum non agnosceret. Positum est ergo tempus naturalis legis ut natura per se operaretur, non quod per se quidquam posset, sed ut se  non posse agnosceret. Illa ergo sibi relicta errare cepit a ueritate per ignorantiam, et conuicta est de cecitate; postmodum etiam conuincenda de infirmitate. Data est lex scripta ut ignorantiam illuminaret, sed infirmitatem non corroboraret ut in ea parte homo qua defectum suum agnouit iuuaretur. Ubi autem per se stare putauit, relinqueretur. Accepta ergo scientia ueritatis per legem conari cepit ut perficeret sed pressus concupiscentia quia gratiam adiuuantem non habuit, ab opere uirtutis defecit. Conuictus igitur in utroque est quia uidelicet per se nec uerum potest agnoscere nec bonum perficere. Post hec itaque conuenienter gratia data est que illuminaret cecum, et sanaret infirmum; illuminaret  ignorantiam, refrigeraret concupiscentiam; illuminaret ad cognitionem ueritatis; inflammaret ad amorem uirtutis. Propterea Spiritus in igne datus est ut lumen haberet, et flammam; lumen ad cognitionem, flammam ad dilectionem. Porro sicut spiritus hominis mediante capite ad membra uiuificanda descendit sic Spiritus sanctus per Christum uenit ad Christianos. Caput enim est Christus, membrum Christianus. Caput unum, membra multa, et constat unum corpus ex capite et membris et in uno corpore Spiritus unus. Cuius plenitudo quidem in capite est participatio in membris. Si ergo corpus unum est, et spiritus unus qui in corpore ipso  non est, a Spiritu uiuificari non potest sicut scriptum est: Qui non habet Spiritum Christi hic non est eius . Qui enim non habet Spiritum Christi non est membrum Christi. In corpore uno spiritus unus. Nihil in corpore mortuum, nichil extra corpus uiuum. Per fidem membra efficimur, per dilectionem uiuificamur. Per fidem accipimus unionem; per caritatem accipimus uiuificationem. In sacramento autem per baptismum unimur, per corpus Christi et sanguinem uiuificamur. Per baptismum efficimur membra corporis, per corpus autem Christi efficimur participes uiuificationis.



CAP. II. De Ecclesia, quid sit Ecclesia.

Ecclesia sancta corpus est Christi uno Spiritu uiuificata, et unita fide una, et sanctificata. Huius corporis  membra singuli quique fidelium existunt; omnes corpus unum, propter spiritum unum, et fidem unam. Quemadmodum autem in corpore humano singula queque membra propria ac discreta officia habent, et tamen unumquodque non sibi soli agit quod solum agit, sic in corpore sancte Ecclesie dona gratiarum distributa sunt, et tamen unusquisque non sibi soli habet, etiam id quod solus habet. Soli enim oculi uident; et tamen sibi solummodo non uident sed toti corpori. Sole autem aures audiunt nec tamen sibi solummodo audiunt, sed toti corpori. Soli pedes ambulant et non sibi tamen solummodo ambulant, sed toti corpori. Et ad hunc modum unumquodque quod habet solum in se non habet solummodo  propter se quatenus secundum dispositionem optimi largitoris, et distributoris sapientissimi, singula sint omnium, et omnia singulorum.

Quisquis ergo donum gratie Dei percipere meruit sciat non ad se solum pertinere quod habet, etiam si solus habet. Hac itaque similitudine Ecclesia sancta, id est uniuersitas fidelium, corpus Christi uocatur propter Spiritum Christi quem accepit, cuius participatio in homine designatur quando a Christo Christianus appellatur.

Hoc itaque nomen signat membra Christi participantia Spiritum Christi ut ab uncto sit unctus; quia a Christo dicitur Christianus. Christus quippe unctus  interpretatur; illo uidelicet oleo letitie, quod pre cunctis participibus suis secundum plenitudinem accepit et cunctis participibus suis quasi caput membris secundum participationem transfudit: Sicut unguentum in capite, quod descendit a capite in barbam et deinde usque in oram ; hoc est, in extremitatem uestimenti defluxit ut ad totum efflueret, et totum uiuificaret. Quando ergo Christianus efficeris, membrum Christi efficeris, membrum corporis Christi participans Spiritum Christi. Quid est ergo Ecclesia nisi multitudo fidelium, uniuersitas Christianorum?



CAP. III. De duobus parietibus Ecclesie, clericis et laicis.

Uniuersitas autem hec duos ordines complectitur,  laicos et clericos, quasi duo latera corporis unius. Quasi enim ad sinistram sunt laici qui uite presentis necessitati inseruiunt.

Non ita dico ad sinistram quemadmodum illi ad sinistram statuentur, quibus dicetur: Ite, maledicti, in ignem eternum . Absit a me ut bonos laicos ibi statuere presumam! Nam qui boni erunt siue laici siue clerici ibi non erunt; et qui mali erunt siue laici siue clerici ibi erunt.

Non ergo ad illam sinistram laicos Christianos, qui ueri Christiani sunt, constituo; sed ad illam sinistram de qua dicitur: In dextera eius longeuitas uite; in sinistra autem eius diuitie et gloria . Quod enim ad sinistram in corpore est de corpore est et bonum est quamuis optimum non sit.

 Laici ergo Christiani qui terrena et terrene uite necessaria tractant, pars corporis Christi sinistra sunt. Clerici uero quoniam ea que ad spiritualem uitam pertinent dispensant, quasi dextera pars sunt corporis Christi.

Sed constat his duabus partibus totum corpus Christi quod est uniuersa Ecclesia. Laicus interpretatur popularis; Grece enim Latine dicitur populus. Unde et basileus rex dictus putatur; quasi , basis laoy, id est sustentamentum populi. Clericus dicitur a Grece, quod Latine interpretatum sortem sonat, siue quod ipse sorte sit electus a Deo ad seruitium Dei, siue quod ipse Deus sors illius sit; et quod portionem  aliam in terra habere non debeat; clericus nisi Deum et ea que ad partem Dei spectant, cui statutum est decimis et oblationibus que Deo offeruntur sustentari. Laicis ergo Christianis fidelibus terrena possidere conceditur, Clericis uero spiritualia tantum committuntur, quemadmodum olim in illo populo priore cetere tribus que typum laicorum preferebant; portiones in hereditate acceperunt. Sola tribus Leui que ecclesiasticos figurabat, decimis et oblationibus et sacrificiorum uictimis pascebatur.



CAP. Iu. Duas esse uitas, et secundum duas uitas duos populos: et in duobus populis duas potestates, et in utraque diuersos gradus et ordines dignitatum; et unam inferiorem, alteram superiorem.

Due quippe uite sunt: una terrena, altera celestis;  altera corporea, altera spiritualis. Una qua corpus uiuit ex anima, altera qua anima uiuit ex Deo. Utraque bonum suum habet quo uegetatur et nutritur ut possit subsistere. uita terrena bonis terrenis alitur; uita spiritualis bonis spiritualibus nutritur. Ad uitam terrenam pertinent omnia que terrena sunt. Ad uitam spiritualem que spiritualia sunt bona omnia. Ut autem in utraque uita iustitia seruetur, et utilitas proueniat; primum utrinque distributi sunt, qui utriusque bona secundum necessitatem uel rationem studio ac labore acquirant.

Deinde alii qui ea potestate officii commissi secundum equitatem dispensent, ut nemo fratrem suum in negotio supergrediatur; sed iustitia inuiolata conseruetur. Propterea in utroque populo secundum  utramque uitam distributo; potestates sunt constitute. In laicis quippe ad quorum studium et prouidentiam ea que terrene uite necessaria sunt, pertinent, potestas est terrena. In clericis autem ad quorum officium spectant ea que spiritualis uite sunt bona, potestas est diuina. Illa igitur potestas secularis dicitur, ista spiritualis nominatur. In utraque potestate diuersi sunt gradus, et ordines potestatum; sub uuo tamen utrinque capite distributi, et quasi ab uno principio deducti, et ad unum relati. Terrena potestas caput habet regem. Spiritualis potestas habet summum pontificem. Ad potestatem regis pertinent que terrena sunt, et ad terrenam uitam facta omnia. Ad potestatem summi pontificis  pertinent que spiritualia sunt, et uite spirituali attributa uniuersa. Quanto autem uita spiritualis dignior est quam terrena, et spiritus quam corpus, tanto spiritualis potestas terrenam siue secularem potestatem honore, ac dignitate precedit.

Nam spiritualis potestas terrenam potestatem et instituere habet, ut sit, et iudicare habet si bona non fuerit. Ipsa uero a Deo primum instituta est, et cum deuiat, a solo Deo iudicari potest, sicut scriptum est: Spiritualis diiudicat omnia, et ipse a nemine iudicatur . Quod autem spiritualis potestas  et prior sit tempore; et maior dignitate; in illo antiquo ueteris Instrumenti populo manifeste declaratur, ubi primum a Deo sacerdotium institutum  est; postea uero per sacerdotium  regalis potestas ordinata.

Unde in Ecclesia adhuc sacerdotalis dignitas potestatem regalem consecrat, et sanctificans per benedictionem, et formans per institutionem. Si ergo, ut dicit Apostolus, qui benedicit maior est, et minor qui benedicitur , constat absque omni dubitatione quod terrena potestas, que a spirituali benedictionem accipit, iure inferior existimetur.



CAP. u. Quod omnis administratio ecclesiastica constat in tribus, hoc est in ordinibus, in sacramentis, in preceptis.

Omnis ecclesiastica administratio in tribus constat: in ordinibus, in sacramentis, in preceptis  Ordines consideramus in personis prelatorum; sacramenta in ministerio eorum. Precepta in comuersatione subiectorum. Que singula propria consideratione egent. De ordinibus hoc primum attendendum est, quod alii sunt secundum gradum differentem, sicut est diaconus et sacerdos; alii in eodem gradu secundum potestatem excellentem, sicut diaconus et archidiaconus. Unus gradus est in sacramento; non tamen una potestas in ministerio. Diaconus enim sacerdoti ministrat in sacramento corporis et sanguinis Christi. Archidiaconus autem hoc plus habet, quod preter ministerium altaris sub episcopo et uice episcopi curam habet Ecclesiarum; et causas ecclesiasticas examinat et ministeria dispensat. Similiter sacerdos et pontifex siue summus  sacerdos unus gradus est in sacramento, diuersa tamen potestas in ministerio: quia cum utrisque corporis et sanguinis Christi consecrandi, baptizandi, catechizandi, predicandi, ligandi, soluendi, una quodammodo sit dignitas, pontificibus tamen Ecclesias dedicandi, ordines faciendi, manus imponendi, sacri chrismatis consecrandi, communem super populum benedictionem faciendi, singularis data est potestas. Sic itaque alia est differentia graduum in sacris ordinibus; alia est in eodem gradu differentia dignitatum. Ordo autem alius est in potestate terrena uel seculari, et alius in potestate spirituali.



CAP. uI. De potestate terrena.

Potestas terrena pertinet ad uitam terrenam. Et  omnia que ad terrenam uitam spectant subiecta sunt terrene potestati. Hec autem omnia dupliciter pertinent ad ius terrene potestatis, ut uidelicet ipsa terrena potestas hec et possidentibus secundum iustitiam distribuat; et contra iniustitiam impugnantium defendat. Sicut autem prelatorum debitum est subiectis possidenda iuste dispensare, et eos contra iniustitiam defendere, sic subiectorum debitum est secundum instituta legum et rationabiles consuetudines, prelatis et in se et in suis seruitium exhibere.

Est autem seruitium aliud determinatum, sicut census et tributum que annuatim soluuntur. Aliud fortuitum quod uidelicet pro culpis ex casu accidentibus  exigitur. Quod et ipsum licet secundum mensuram peccati legibus determinatum sit; in hoc tamen quodammodo determinatum non est, quia euentus eius certus non est, neque exigi iure potest, nisi cum acciderit culpa pro qua persoluendum est. Hec ergo est discretio terrene potestatis, ut sciatur quod Prelati subiectis, uel quod subiecti prelatis exhibere debent pro ipsa terra uel terrena substantia circa quam utrique debitum pensatur.



CAP. uII. Quomodo Ecclesia terrena possideat.

De his autem terrenis bonis ad terrenam uitam pertinentibus, que uel possident prelati in subiectis, uel subiecti possident a prelatis; quedam Ecclesiis Christi deuotione fidelium concessa sunt possidenda; saluo tamen iure terrene potestatis.  Sic enim rationabile est et bonum; quia Deus noster pacis amator est, et nichil inordinatum approbare potest uera iustitia. Spiritualis siquidem potestas non ideo presidet ut terrene in suo iure preiudicium faciat, sicut ipsa terrena potestas quod spirituali debetur, nunquam sine culpa usurpat. Sic igitur, quando huiusmodi que ad terrenam spectant potestatem Ecclesiis Christi conceduntur, ii quidem largitores sunt muneris, hoc solum concedere possunt in ea quod possident; quia nec subiecti id quod suis superioribus debetur ad aliam possunt transferre potestatem, nec prelati in his que iuste a subiectis possidentur alienos possessores inducere. Hoc est ut nec prelati id quod subditorum est aliis tribuant, nec subiecti id quod prelatorum est immutare  presumant. Notandum tamen quod principes terreni in terrenis possessionibus quas uel in subiectis, uel sine subiectis possident, Ecclesie aliquando concedunt solam utilitatem; aliquando et utilitatem et potestatem. Utilitatem sine potestate concedunt, quando fructum quidem possessionis ad usum Ecclesie transferri decernunt; sed potestatem iustitie exercende in ipsa possessione ad eius iurisdictionem transire non permittunt. Aliquando et potestatem et utilitatem simul tribuunt. Ubi tamen diligenter attendendum est, quod licet Ecclesia fructum terrene possessionis in usum accipiat; potestatem tamen exercende iustitie per ecclesiasticas personas, aut iudicia secularia non potest exercere; potest tamen ministros habere laicas personas  per quas iura ac iudicia ad terrenam potestatem pertinentia secundum tenorem legum, et debitum iuris terreni exerceat. Sic tamen ut et ipsum quod potestatem habet a principe terreno se habere agnoscat; et ipsas possessiones nunquam ita a regia potestate elongari posse intelligat, quando si ratio postulauerit et necessitas, et illis ipsa potestas debeat patrocinium, et illi ipse possessiones debeant in necessitate obsequium. Sicut enim regia potestas patrocinium quod debet alteri non potest dare; sic ipsa possessio etiam ab ecclesiasticis personis obtenta, obsequium quod regie potestati pro patrocinio debetur iure negare non potest. Sicut scriptum est: Reddite que sunt Cesaris Cesari, et que sunt Dei Deo .



CAP. uIII. Quot modis in seculari potestate determinanda est iustitia.


Sciendum uero est quod iustitia illa que terrene potestati in subiectis data est, quinque modis determinatur, secundum personam, secundum causam, secundum modum, secundum locum, et secundum tempus. Nam quod aliquo modo licet, non statim omni modo licet, et ipsa iustitia nisi iuste exhibita fuerit, iustitie nomen amittit. Quapropter quod licet perspiciendum est diligenter quomodo licet, et considerandi sunt modi quibus iustitie forma determinatur. Secundum personam aliquid licet; et aliquid non licet, quemadmodum seculari iudici in personam laicam si peccauerit manum mittere  licet, in clericum non licet. Secundum causam iustitia determinatur, ut uidelicet negotia secularia a potestate terrena; spiritualia uero et ecclesiastica a spirituali potestate examinentur. Secundum modum siue mensuram iustitia determinatur, cum uidelicet quelibet culpa congrua et sibi conuenienti pena multatur, ut nec priuatus amor in uindicta equitatis aliquid subtrahat, neque odium priuatum adiiciat debite seueritati. Secundum locum et tempus determinatur iustitia; si ubi et quando conuenit iudicium exercetur, et profertur ueritatis sententia. Secundum personam ergo iustitia uiolaretur; si iudex secularis in ecclesiasticam personam manum mitteret. Secundum causam, si ecclesiastica negotia examinanda susciperet. Secundum mensuram, si  mendacium uel maledictum suspendio puniret. Secundum locum, si loca sacra uiolare presumeret; et confugientibus ad illa etiam reis et pro suis sceleribus condemnandis inordinate uiolentiam inferre tentaret. Secundum tempus si sacris et solemnibus  diebus reuerentiam non exhiberet, quando et his parcendum est quibus pro culpis suis supplicia debentur. His igitur modis secularis potestas iustitiam exercere debet, legum instituta sequens, et nichil preter iustitiam et ueritatem approbans in iudicando. Secularis autem potestas caput habet regem siue imperatorem ab illo per subiectas potestates duces, et comites et prefectos, et magistratus alios; descendens qui tamen omnes a prima potestate auctoritatem sumunt in eo quod subiectis prelati existunt.



CAP. IX. De ornamentis regiis.

Habet autem potestas secularis ornamenta quedam dignitatis sue, quibus et excellentia ordinis ostenditur, et sacramentum ministerii figuratur.  Annulus fidem, armilla bonam operationem, sceptrum iustitiam, gladius uindictam, purpura reuerentiam, diadema gloriam designat. Et hec quidem in presenti de seculari potestate dicta sufficiant.



PARS TERTIA. DE ECCLESIASTICIS ORDINIBUS.



CAPUT PRIMUM. De potestate spirituali et eius corona.


Spiritualis potestas in clero ordinatur habens gradus  et ordines dignitatum differentes. Primum signaculum clerici est corona, qua signatur ad partem sortis ministerii diuini; cui seruire regnare est. Corona quippe regale decus significat. Sic dicit beatus Petrus apostolus: uos estis genus electum, regale sacerdotium . Propter hoc igitur coma capitis clerico in modum corone tondetur, et ipsa capitis summitas desuper nudatur et reuelatur, ut per hoc detur intelligi, quod ad regiam in Christo potestatem assumitur; et quod inter ipsum et Deum deinceps uelamen esse non debet, ut reuelata facie, et pura mente Domini sui gloriam contempletur. Summum capitis summum est mentis. Denudatio capitis illuminationem significat mentis.



CAP. II. De clericis.

 Clericus quippe secretorum Dei non ignarus esse debet, quia nuntius eius est ad populum. Tondentur etiam capilli capitis usque ad apertionem et reuelationem sensuum, id est oculorum et aurium ut eum ab audiendo et intelligendo uerba Dei, terrenorum occupatio, que per capillos significantur, non impediat. Postquam autem clericus factus est debet deinceps de stipendiis Ecclesie sustentari, et sub tutela et custodia spiritualium magistrorum, scientia diuina et ecclesiastica disciplina erudiri, quatenus ad sacros ordines ministerii diuini cum ratio poposcerit digne possit accedere. Nemo ad clerum assumendus est, nisi sub titulo certo. Qui enim caput non habent acephali sunt, non clerici.



CAP. III. De tonsura Ecclesiastica.


Tonsure autem ecclesiastice usus a Nazareis  exortus esse putatur, qui prius crine seruato, denique ob uite continentiam caput radebant, et capillos in igne sacrificii ponebant. Hinc usus ab apostolis introductus est, ut qui diuinis cultibus mancipati Deo consecrantur quasi Nazarei, id est sancti, crine posito inueniantur, sicut ad Ezechielem dicitur: Tu, fili hominis, sume tibi gladium acutum, et duc super caput tuum et barbam . Hoc etiam in Nouo Testamento Nazaraos illos Priscillam et Aquilam in Actibus apostolorum primum fecisse legimus. Paulum quoque apostolum et quosdam discipulorum Christi qui in huiusmodi cultu imitandi exstiterunt, scilicet ut hoc signo uitia in corde et opere pullulantia precidenda doceantur.



CAP. Iu. Quomodo ordines sacris in monachis sint.


Quidem uolunt coronam aliquando pro signo accipiendam penitentie, quemadmodum in ordine monachorum, quibus et ceteri ordines sacri qui in clero sunt proprii, secundum indulgentiam conceduntur. Non enim in populo preesse possunt, nec spiritualis dignitatis in Ecclesia curam suscipere, donec ad clerum assumantur. Propterea quod in illis est sacri signaculi, ad indulgentiam est, non pro potestate prelationis in populo Dei, sed ne in ipso quoque habitu penitentie quo se sponte propter Deum sequestrauerunt, sacrosanctam corporis et sanguinis Christi communionem uel habere non possint, uel extra ad impedimentum quietis sue requirere  compellantur. Ut ergo intrinsecus quietius uiuant, ordines ministerii diuini per indulgentiam ipsis conceduntur; non ad exercendam prelationem in populo Dei, sed ad celebrandam intrinsecus communionem sacramenti Dei, quod tamen principio non ita fuisse dicunt. Monachi quippe et eremum habitantes olim presbyteros habuisse leguntur.



CAP. u. De septem gradibus sacris.

Primum igitur signaculum clerici corona est, quo in partem ministerii sacri consignatur. Sequuntur deinde septem graduum promotiones, in quibus per spiritualem potestatem altius semper ad sacra tractanda conscendit. primus gradus est ostiariorum; secundus lectorum; tertius exorcistarum; quartus  acolytharum; quintus subdiaconorum; sextus diaconorum; septimus sacerdotum. Hic gradus dispares in eodem ordine habet dignitates. Nam post sacerdotes altiores sunt principes sacerdotum, id est episcopi. Supra quos iterum sunt archiepiscopi; et supra illos qui dicuntur primates, supra quos quidam patriarchas constituere uolunt; alii eosdem primates et patriarchas dicunt. Nos tamen quatuor tantum ex antiquo Ecclesie usu patriarchas nominatos inuenimus. Primum Alexandrinum, secundum Hierosolymitanum; tertium Antiochenum; quartum Aquileiensem, qui post Grandensis dictus est, nisi forte secundum proprietatem linguarum iidem ipsi alibi patriarche; alibi primates appellati sint. Post hos omnes sequitur summus pontifex quem papam,  id est Patrem patrum consuetudo ecclesiastica nominare instituit. Hic est principalis et maximus sedis apostolice in Ecclesia Romana successor, unde et ipsum specialiter apostolicum sancta Ecclesia nominare cousueuit. Cui uice Petri principis apostolorum presidenti, omnis ecclesiasticus ordo obtemperare debet, qui solus prerogatiua dignitatis claues habet ligandi omnia et soluendi super terram. Isti ergo ordines sacri diuersis locis per orbem terrarum  disponuntur: non solum uoluntaria ordinatione spiritualium Patrum, sed ex ipso quoque gentilitatis usu conuenienti ratione assumpta. In illis siquidem ciuitatibus ubi olim gentiles flamines suos constituere  consueuerant; ibi nunc episcopi sunt ordinati. Ubi uero archiflamines dispositi fuerant, archiepiscopi successerunt. Lege librum Clementis, illic inuenies quomodo beatus Petrus per diuersa orbis terrarum loca principes ecclesiarum disponi instituit. Septem ergo spiritualium officiorum gradus proinde in sancta Ecclesia secundum septiformem gratiam distributi sunt, quos Dominus iehsu Christus eiusdem spiritus plenitudinem habens, omnia in semetipso exhibuit; et corpori suo, id est Ecclesie imitanda reliquit, cui ipsius spiritus participationem concessit.



CAP. uI. De ostiariis.

Inter hos septem gradus spiritualis officii primus est eorum qui ostiarii dicuntur, qui in ueteri Testamento  olim ianitores uocabantur. Ad officium ostiarii pertinent claues ecclesie, ut claudat et aperiat horis competentibus templum Dei, et omnia que sunt intus extraque custodiat, fideles recipiat, excommunicatos et infideles eiiciat. Ostiarius cum ordinatur postquam ab archidiacono instructus fuerit, qualiter in domo Dei debeat conuersari, ad suggestionem archidiaconi tradit ei episcopus claues Ecclesie de altario dicens ei: Sic age quasi redditurus Deo rationem pro his rebus que his clauibus recluduntur. Hoc officium Dominus in sua persona suscepit, quando flagello de funiculis facto uendentes et ementes de templo eiecit. Ipse quippe ostiarius dicit: Ego sum ostium. Per me si quis introierit saluabitur, et ingredietur, et ingredietur, et pascua  inueniet .



CAP. uII. De lectoribus.

Secundus gradus est lectorum, qui formam et initium a prophetis accepit. Sunt enim lectores qui uerbum Dei annuntiant, quibus dicitur: Clama ne cesses, quasi tuba exalta uocem tuam . Hi cum ordinantur primum de uita ipsorum, et fide, et ingenio, episcopus ad populum uerbum facit; deinde eis uidente populo ab episcopo codex traditur diuinarum lectionum, et dicitur eis: Accipite et estote uerbi Dei relatores, habituri  partem cum his qui uerbum Dei ministrauerunt. Ex hoc ergo potestatem habent in Ecclesia coram populo propheticas et apostolicas lectiones recitandi. Hi quidem qui ad  hunc gradum promouentur litterarum scientia debent esse instructi ut eorum que legunt sensum intelligant; in pronuntiatione uim accentuum agnoscant, distincte legant, ne confusione pronuntiationis intellectum auditoribus tollant. Considerant quid sit indicatiue legendum, quid sub interrogatione pronuntiandum, ubi sit in oratione distinctio, uel media distinctio facienda, quia et hec male seruata intellectum perturbant, et grammaticorum typum gerentes ad irrisionem prouocant. uox lectoris auribus et cordi consulere debet, non oculis, ne motu uel gestu indisciplinato spectatores magis ex seipso faciat, quam auditores, eque effractum et femineum quam agrestem et rusticum sonum deuitans. Lectores enim olim precones uel proclamatores uocabantur,  quia in populo uocem faciunt. Hoc officium Dominus in propria persona ostendit, quando in medio seniorum librum Isaie prophete aperiens, distincte ad intelligendum legit: Spiritus Domini super me euangelizare pauperibus misit me . Ex quo lectoribus intelligi datur, quod gratia spirituali clarere debent, qui populo uerbum Dei annuntiant.



CAP. uIII. De exorcistis:

Tertio loco sequitur ordo exorcistarum, qui super catechumenos faciunt sacramentum apertionis, et habent spirituale imperium super spiritus immundos, ut eos de corporibus obsessis eiiciant. Debet autem habere spiritum mundum qui spiritibus immundis  imperat, ut uita ab officio non discordet, et malignum quem per acceptum officium expellit de corpore alieno, per munditiam uite expellat de corde suo. Hi cum ordinantur accipiunt de manu episcopi librum exorcismorum, et dicitur eis: Accipite et memorie commendate, et habetote potestatem imponendi manus super energumenos, siue catechumenos.

Exorciste in ordine et ministerio Ecclesie constituti sunt secundum officia que in templo Salomonis erant disposita. Que posterius sunt ab Esdra dispertita. Leguntur enim sub Esdra fuisse actores templi filii seruorum Salomonis, qui actum templi totius sub cura sua haberent; aut sacris oblationibus deseruirent. Et cum fuissent ex ordine in ministerio  templi, longe tamen fuerunt ab officio altaris Dei. Neque enim psalmistis, id est cantoribus, nec ostiariis, nec sacrarum seruis attingere licebat ad munera altaris, nisi tantummodo leuitis. Quasi ergo actores quidam spirituales templi Dei exorciste sunt in populo Dei, qui de substantia Domini sui sibi in donis spiritualibus tradita, in spiritualibus edificiis dilapsa restituant, et reparent dissipata. Exorcistas significat Apostolus cum dicit: Nunquid omnes donationes habent sanationum?  Hoc officio usus est Deus quando saliua sua tetigit aures et linguam surdi et muti, dicens: Ephpheta, quod est adaperire ; hoc exemplo nos docens spiritualiter aperire debere aures precordiorum hominum,  ad intelligendum, et ora ad confitendum, ut, expulso demone, Spiritus sanctus uas suum recipiat. Similiter hoc officium exhibuit, quando de Maria Magdalena septem demonia eiecit .



CAP. IX. De acolythis.

Quarto loco succedunt acolythi, qui Latine dicuntur ceroferarii, quia accensos cereos deferunt, dum legitur euangelium, uel dum offertur sacrificium. Non ut tenebras huiusmodi eris illuminent, sed ob hoc ut sicut uisibile lumen manibus gestant, ita opera lucis proximis ostendant, et more lucis, errantibus uiam in tenebris palpantibus ducatum prebeant. Hi cum ordinantur postquam edocti fuerint ab episcopo qualiter in officio suo agere debeant,  accipiunt ab archidiacono ceroferarium, id est candelabrum cum cereo, ut sciant se ad accedenda luminaria mancipari. Accipiunt et urceolum uacuum ad infundendum uinum in calicem, quo consecrandus est sanguis Christi, ut sit commemoratio sanguinis de Christi latere profluentis, et aque inde procedentis. Que duo ideo in calice commiscentur, quia Christi sanguine sumus redempti, et aqua baptismatis a peccatis abluti. Hoc officium se habere Dominus in Euangelio testatur, dicens: Ego sum lux mundi qui sequitur me non ambulat in tenebris, sed habebit lumen uite 



CAP. X. De subdiaconis.

Quinto loco est ordo subdiaconorum qui apud Grecos uocantur. Isti sunt qui in Esdra  Nathanei, id est in humilitate Domino seruientes appellantur, ex quorum ordine fuit ille Nathanel, qui in Euangelio Saluatorem confiteri, et ab ipso meruit collaudari, dicente Domino: Ecce uere Isrelita, in quo dolus non est . Isti subseruiunt leuitis, et uasa corporis et sanguinis Christi ipsis ad altare deferunt, et iterum referunt.

De quibus quidem Patribus placuit, ut qui sacra mysteria contrectant, legem obseruent continentie, sicut scriptum est: Mundamini qui fertis uasa Domini . Hi in templo Domini oblationes suscipiunt a populis. Ad istorum prouisionem pertinet tantum de oblationibus ponere in altari, quantum sufficere possit populo Dei. Similiter ipsi corporales pallas et substratoria lauare, et aquam in baptisterium  uergere debent; urceum quoque et aquam, manile et manutergium tenere, episcopo et presbytero, et leuitis, pro lauandis manibus ante altare aquam prebere. Hi cum ordinantur sicut sacerdotes et leuite manus impositionem non accipiunt, sed tantum calicem uacuum et patenam uacuam de manu episcopi.

De manu uero archidiaconi urceolum cum aqua manile seu mantile, et manutergium, quibus mundare debent manus sacerdos et leuita tractaturi diuina sacramenta. Hoc officio usus est Dominus, quando facta cena cum discipulis linteo se precinxit, et mittens aquam in peluim pedes discipulorum lauit, et linteo extersit .



CAP. XI. De diaconis.


Diaconorum ordo sexto sequitur loco, non sine aliquo senarii mysterio, in quo propter perfectionem sui significatur operum perfectio. Hic ordo in ueteri Testamento a tribu Leui habuit exordium. Precepit enim Deus Moysi ut post ordinationem Aaron et filiorum eius, rursus tribus Leui ad diuini cultus ministeria ordinaretur, et consecraretur Domino, et seruirent pro Isrel coram Aaron et filiis eius in tabernaculo Dei; ipsique gestarent arcam et tabernaculum, et omnia uasa eius, et in circuitu tabernaculi ipsi castra constituerent, et in transportando tabernaculo ipsi deponerent, rursusque ipsi componerent. A uiginti autem annis et supra iussi sunt seruire in tabernaculo. Quam regulam etiam sancti Patres in  Nouo Testamento constituerunt, quoniam hec etas ad portanda onera robusta est, quod illi ordini a Moyse institutum est. Quod etiam in Nouo Testamento representatur, cum diaconis supra sinistrum humerum stola ponitur, et casula in diebus ieiunii super eumdem humerum complicatur; quia quidquid laboris et sustinentie in hac uita toleramus, tanquam in sinistra portamus, donec in dextera, hoc est, in eternitate requiem habeamus. Hic ordo in Nouo Testamento ab apostolis initium sumpsit, quando sic legitur in Actibus apostolorum. Apostoli septem uiros boni testimonii plenos Spiritu sancto  ad hoc officium elegerunt: et oratione premissa manus eis imposuerunt . Et exinde apostoli et eorum successores decreuerunt, ut in  omni matrice Ecclesia septem diaconi circa Aaram Christi sublimiori gradu, tanquam columne altaris assisterent, etiam non sine aliquo septenarii mysterio. In quo figuratur ut septiformis gratie spiritu fulgentes, sancti sint corpore et spiritu. Hi sunt septem angeli in Apocalypsi tuba canentes . Hi sunt septem candelabra aurea . Hi uoces tonitruorum . Ipsi enim clara uoce in modum preconis admonent cunctos, siue ad orandum, siue ad genua flectenda, siue ad psallendum, siue ad legendum, et audiendum uerbum. Ipsi euangelizant, ipsi sacramenta Dei dispensant. Sine ipsis sacerdos nomen habet, officium non habet. Nam sicut in sacerdote consecratio, ita in ministro dispensatio sacramenti. Ipsis etiam sacerdotibus propter  presumptionem non licet calicem domini in mensa tollere, nisi traditus eis fuerit a diacono. Leuite hostias super altare ponunt, ipsi mensam Domini componunt. Leuite operiunt arcam testamenti, quia non omnes uidere debent aut possunt alta mysteriorum que operiuntur a leuitis. Ipsi albis induti uestibus assistunt altari, ut candore uestis munditia uite significetur, nitidique ad hostias et immaculati accedant. Tales enim Dominum decet habere ministros, qui nullo carnis corrumpantur contagio, sed perfecta mentis et corporis castitate splendeant. Quales enim diaconi ordinandi sint, Apostolus plenissime docet scribens ad Timotheum . Nam cum premisisset de sacerdotum electione, continuo subiunxit: Diaconos similiter irreprehensibiles;  hoc est, sine crimine: sicut episcopos pudicos, hic est a libidine continentes: non bilingues, ne turbent habentes pacem: non multo uino deditos, quia ubi ebrietas, ibi libido et furor dominatur: non turpe lucrum sectantes, ne de celesti militia lucra terrena sectentur. Post hoc subiecit: Hi autem probentur primum; et sic ministrent nullum crimen habentes. Et hi itaque sicut episcopi ante ordinationem probari debent; et si digni inuenti fuerint, sic demum ad sacrum ministerium admitti. Hi cum ordinantur, solus episcopus manus eis imponit, quia ad ministerium non ad sacerdotium applicantur, ponitur eis orarium, id est stola super sinistrum humerum ab episcopo, ut hoc agnoscant se accepisse iugum Domini;  quo omnia ad sinistram, id est, presentem uitam pertinentia aduersa fortiter tolerent, et diuino timori subiiciant. Accipiunt et textum Euangeliorum de manu episcopi, per quem intelligant se esse precones Euangelii Christi. Nam sicut lectoribus uetus Testamentum, ita diaconis nouum predicare preceptum est; precipue euangelium quod solis ipsis in Ecclesia pronuntiare licet. Ad ipsos pertinet assistere sacerdotibus et ministrare in omnibus que aguntur in sacramentis Christi, in baptismo scilicet in chrismate, in patena et calice. Oblationes etiam inferre et disponere in altari, componere etiam mensam Domini atque uestire, crucem ferre et predicare Euangelium et apostolum. Ad ipsos quoque pertinet officium precum, et recitatio nominum. Ipsi premonent  aures ad Dominum, ipsi hortantur orare. Ipsi clamant, et pacem ipsi annuntiant. Hoc officio usus est Dominus, quando post cenam proprio ore et propriis manibus sacramenta confecta dispensauit, et quando apostolos dormitantes ad orationem incitauit, dicens: uigilate et orate ut non intretis in tentationem .



CAP. XII. De presbyteris.

Septimo loco subsequitur ordo presbyterorum, qui in ueteri Testamento a filiis Aaron sumpsit initium. Nam qui tunc sacerdotes uocabantur, hi sunt qui nunc appellantur presbyteri, et qui tunc dicebantur principes sacerdotum, nunc episcopi nominantur. Presbyteri autem interpretantur seniores, quia seniores Greci presbyteros uocant. Debent enim  presbyteri seniores esse in populo Dei; non tantum etate corporis, quantum prudentia morum, et maturitate bone conuersationis, sicut scriptum est: Senectus uenerabilis est, non diuturna, neque annorum numero computata. Cani enim sunt sensus hominis, et etas senectutis uita immaculata . Distat autem hoc tantum inter pontifices, et huius temporis sacerdotes, quod solis pontificibus addita est clericorum ordinatio. Basilicarum dedicatio, sacri chrismatis consecratio, manus impositio, et communis super populum benedictio. In aliis autem sacramentis siue scilicet catechizandi, siue baptizandi, siue missam celebrandi, et consecrandi corporis et sanguinis Christi sacramentum, siue in Ecclesia uerbum faciendi, communis est utrisque  dispensatio. Summis ergo sacerdotibus supradicta idcirco singulariter reseruata sunt, ne eadem prorsus auctoritas potestatis ab omnibus passim uindicata, inferiores erga superpositos insolentes redderet, et soluto obedientie uinculo scandalum generaret. Presbyteri successores et uicarii sunt septuaginta discipulorum qui precedebant Dominum Iesum in omnem ciuitatem et locum quo ipse erat uenturus . Ita quippe presbyteri qui adiutores sunt episcoporum, rudes populo catechizando initiant, baptizando unitati Ecclesie incorporant, et in sacramentis usque ad manus impositionem populo Dei ministrant. Episcopi uero successores sunt apostolorum, qui ex necessitate ad adiutorium et supplementum  sui officii, in tanta multitudine populorum regendorum ministerium sibi expetunt sacerdotum. Sicut Moyses in eremo septuaginta uiros elegit prudentes, quorum consilio et auxilio multitudinem tantam facilius gubernaret. Siue inferioris siue superioris sint ordinis sacerdotes, id est siue presbyteri siue episcopi, uicem gerunt summi pontificis, dum populos delinquentes ad penitentiam uocant, et orationum suarum medicamento sanant. Unde Apostolus dicit: Deus erat in Christo mundum reconcilians sibi, et posuit in nobis uerbum reconciliationis. Obsecramus ergo pro Christo reconciliamini Deo . In hoc igitur uice mediatoris funguntur sacerdotes, quod Deum pro peccatis populi exorant, et penitentes absoluendo reconciliant. Quapropter conuenit  ut tanquam boni mediatores inter homines et Deum, et precepta Dei ad populum deferant, ueritatem predicando, et preces populi Deo offerant pro peccatoribus intercedendo. Mediator autem, ut ait Apostolus, unius non est , quia discordes reconciliare non potest, qui utrinque societatis pace, et amicitie uinculo concors non est; sed idcirco sacerdotes cum Deo pacem habere per eminentiam sanctitatis, et cum proximis concordiam seruare debent, per affectum compassiones. Quales ergo debeant esse presbyteri Apostolus scribens ad Titum insinuat, dicens: Huius rei gratia reliqui te Crete, ut constituas per ciuitates presbyteros quemadmodum tibi disposui. Si quis sine crimine est, unius uxoris uir habet filios fideles, non in accusatione  luxurie, aut non subditos. Oportet enim episcopum esse sine crimine . Qua sententia ostendit etiam presbyteros sub episcoporum nomine taxari. Unde et ad Timotheum de ordinatione episcopi et diaconi scribit de presbyteris tacens, quos sub nomine episcoporum intelligendos reliquit. Quapropter tales etiam in Ecclesia presbyteros constituendos esse, sicut episcopos, et Apostolus asserit, et canones apostolicam auctoritatem secuti testantur. Presbyteri cum ordinantur; episcopo eos benedicente, et manus super capita eorum tenente, omnes presbyteri qui presentes sunt manus iuxta manum episcopi super capita eorum leuant, et Spiritum sanctum super eos qui ordinantur inuocant. Unguntur presbyteris manus sicut episcopis, ut cognoscant  se hoc sacramento gratiam consecrandi accipere, et opera misericordie erga omnes pro uiribus exercere debere. Unctio capitis specialiter ad episcopum pertinet, ut intelligat se uicarium illius esse de quo scriptum est: Unxit te Deus, Deus tuus oleo letitie . Hi post inuocationem sancti Spiritus stolam super utrumque humerum accipiunt, que in modum sustentaculorum dextrum latus munit et sinistrum, ut ex hoc intelligant se per arma iustitie a dextris et a sinistris esse munitos, ut eos nec aduersa frangant, nec prospera extollant. Accipiunt et calicem cum uino, et patenam cum hostiis de manu episcopi, quatenus his instrumentis potestatem se accepisse agnoscant, placabiles Deo hostias offerendi. Ad ipsos pertinet  sacramentum corporis et sanguinis Domini in altario Dei conficere, orationes dicere, et benedicere dona Dei. Hoc officio usus est Dominus noster iehsu Christus, quando post cenam panem et uinum in corpus et sanguinem suum commutauit, ut in memoriam sue passionis idem facerent discipulos moriens instituit. Hoc quoque excellenter officium implens exhibuit, quando ipse sacerdos et hostia seipsum in arca crucis propter peccata generis humani obtulit, et proprium sanguinem sancta eterna ingrediens celestia et terrena pacificauit. In quo apparet quanta sit excellentia sacerdotalis officii, per quod quotidie in altari passio Christi celebratur, et reus quisque a peccatis conuersus Deo reconciliatur.  Quibus omnibus de sacerdotali officio breuiter pertractatis admonendi sunt Christi sacerdotes, quatenus sicut excellunt ordinis dignitate, sic excellant uite sanctitate, ut plebs eis commissa atque eorum disciplinis edocta, gratanter eis obediat, et eorum imitatione de die in diem proficiat.



CAP. XIII. De episcopis.

Sacri canones definiunt nullum in episcopum eligendum, nisi qui prius in sacris ordinibus religiose fuerit conuersatus. Sacros autem ordines diaconatus et presbyteratus tantum appellandos censent; quia hos solos primitiua legitur Ecclesia habuisse, et de his solis preceptum habemus apostoli. Subdiaconos tamen quia et ipsi sacris altaribus administrant, opportunitate exigente in episcopos eligi  concedunt. Sed rarissime et ipsum non sine Romani pontificis siue metropolitani licentia; si tamen spectate sit religionis, et probabilis scientie. Ad episcopum specialiter pertinet basilicarum consecratio, unctio altaris, et confectio chrismatis, manus impositio, et communis super populum benedictio. Ipse predicta officio et ordines ecclesiasticos distribuit, ipse sacras uirgines benedicit. Dum enim precessit unusquisque in singulis, iste preordinator est in cunctis. Nullus episcopus alium in episcopum sine metropolitani consensu consecrare debet, nec metropolitanus ordinare episcopum nisi tribus ad minimum episcopis presentibus, aliis omnibus qui in eadem prouincia sunt episcopis assensum dantibus. Cum uero ordinatur, duo episcopi ponunt et  tenent Euangeliorum codicem super caput, et super uerticem eius, et uno super eum fundente benedictionem, reliqui omnes episcopi qui adsunt manibus suis caput eius tangunt. Ungitur autem sacra unctione caput eius, quia omnis sanctificatio constat in Spiritu sancto, cuius uirtus inuisibilis in ipsa chrismatis sancti unctione, et significatur, et confertur. Ordinando autem pontifex manum imponit. Euangelicam uero lectionem diaconus legit; confirmationis autem epistolam notarius scribit. Denique et ordinator et ordinatus in ipsa ordinatione uterque missam celebrare debet. Et hec quidem forma consecrandis pontificibus a sanctis Patribus tradita est.



CAP. XIu. De archiepiscopis.

 Sed quando archiepiscopus electus ordinandus fuerit, omnes eiusdem prouincie episcopi ad sedem metropolitanam conuenire debent, ut ab omnibus ipse ordinetur. Oportet enim ut ipse qui illis omnibus preesse debet, ab omnibus illis eligatur et ordinetur, alioquin cassa iudicatur consecratio. Statutum est autem ut archiepiscopus intra tres menses consecrationis sue ad fidem suam exponendam et pallium suscipiendum ad apostolicam sedem mittat, quod amplius habere episcopo dignoscitur. Archiepiscopus enim episcopis preest, et pallium portat.



CAP. Xu. De summo pontifice.

Quia sedes apostolica cunctis in orbe terrarum  prefertur Ecclesiis, atque supra se metropolitanum habere non potest: cardinales episcopi procul dubio metropolitani uice funguntur, qui uidelicet electum antistitem ad apostolici culminis apicem prouehunt. Facta autem electione si forte casus uel uiolentia aliqua obstiterit, ut is qui electus est in apostolica sede iuxta consuetudinem inthronizari non ualeat; electus tamen quemadmodum statutum est, sicut papa, auctoritatem obtinere debet regendi sanctam Romanam Ecclesiam et disponendi facultates illius.



CAP. XuI. De ceteris officiis que sunt in clero.

Hi sunt ordines et ministeria clericorum. Que tamen in auctoritatem pontificalem, in archidiaconi curam, et primicerii ac thesaurarii sollicitudinem  diuiduntur



CAP. XuII. De archidiaconis.

Archidiaconus imperat subdiaconis et leuitis, ad quem ista pertinent ministeria. Sollicitudo parochiarum et ordinatio, et iurgia ad eius pertinent curam. Pro reparandis diecesanis basilicis ipse suggerit sacerdoti, ipse inquirit parochias cum iussione episcopi, et ornamenta uel res basilicarum, uel parochiarum; gesta libertatum ecclesiasticarum episcopo idem refert, collectam pecuniam de communione ipse accipit et episcopo defert, et cetera quedam episcopalis prouidentie ministeria sub episcopo quasi in partem cure aduocatus, in causis ecclesiasticis examinandis dispensat.



CAP. XuIII. De primicerio.

 Ad primicerium pertinent acolythi, exorciste, lectores atque psalmiste, id est cantores. Signum quoque dandum pro officio clericorum, pro uite honestate, et officium cantandi peragendi sollicite: lectiones, benedictiones, psalmos, laudes, offertorium et responsoria: quis clericorum dicere debeat. Ordo quoque et modus psallendi in choro pro solemnitate et tempore. Ordinatio quoque pro luminaribus deportandis, si quid etiam necessarium est pro reparatione basilicarum, que quales sunt in urbe, ipse denuntiat sacerdoti. Epistolas episcopi pro diebus ieiuniorum parochianis per ostiarios dirigit. Clericos quos delinquere cognoscit, ipse distringit; quos uero emendare non ualet, eorum excessum  ad agnitionem episcopi defert. Basilicarios ipse constituit, et matriculas ipse disponit. Quando autem primicerius absens est, ea que predicta sunt ille exquirit, qui ei aut lege est proximus, aut eruditione his explendis certus.



CAP. XIX. De thesaurario.

Ad thesaurarium pertinent ostiarii, basilicarum ordinatio, incensi preparatio, cura chrismatis conficiendi, cura baptisterii ordinandi, preparatio luminarium in sacrificio et sacrificiis.



CAP. XX. Quando et quomodo ordinationes sint faciende.

Ordinationes autem sacras, scilicet presbyterorum  et diaconorum non nisi certis temporibus fieri debere sancti Patres decreuerunt, id est ieiunio quarti mensis et septimi, et decimi, et initii quadragesimalis ac mediane quadragesime die Sabbati circa uesperam ieiunio celebrato. Quando uero episcopus ordinationes facere disponit, omnes qui ad sacrum ordinem accedere uolunt, feria quarta ante ipsam ordinationem euocandi sunt ad ciuitatem, una cum presbyteris qui eos presentare debent. Tunc ergo episcopus e latere suo eligere debet sacerdotes, et alios prudentes uiros, gnaros legis diuine, et exercitatos in ecclesiasticis sanctionibus, qui ordinandorum et uitam et scientiam sine fauoris gratia, aut muneris cupiditate, secundum ueritatem diligenter inuestigent, ut sic per tres  continuos dies diligenter examinati, Sabbato tandem qui probati fuerint episcopo consecrandi presententur; benedictiones uero pontificum diebus tantum Dominicis celebrandas esse sacri canones sanxerunt.



CAP. XXI. Quo etate ordinandi sunt qui ordinantur.

 De etate uero ordinandorum talem nobis definitio sacre Scripture discretionem reliquit. Ut subdiaconus quidem non ordinetur ante quatuordecim annos, nec diaconus ante uiginti quinque, nec presbyter ante triginta, quatenus deinceps si dignus inuentus fuerit in episcopum eligi possit.



CAP. XXII. Quod sine certo titulo ordinandi non sunt sacerdotes.

Quod autem sine certo titulo presbyter aut diaconus  ordinari non debeat, dicere quid refert, cum etiam si perfectionem ecclesiastice discipline sequeremur aliter in clerum assumendus non esset.



CAP. XXIII. Quales sunt eligendi ad sacros ordines et quales non.

De uita autem et conditione eorum qui ad sacros ordines eliguntur multa nobis patres documenta reliquerunt.

Nam quid a sacris ordinibus non impediat eos qui probate fuerint conuersationis placuit definire. Qui a medicorum incisione forte claudi efficiuntur, uel pro egritudine siue per uiolentiam absciduntur; et qui non sponte, sed casu aliquod membrum sibi amputauerunt; si tamen tale fuerit ut ab opere administrationis non impediat, et laici qui non concubinam  nec pellicem norunt, nec bigami exstiterunt, et in ceteris sine crimine uixerunt; liberi quoque qui a dominis suis ita manumissi sunt, ut in eis nullum obsequii ius aut potestatem obseruauerint, et sine crimine uixerint, hos in clerum assumi posse sine contradictione sanxerunt. Publice uero penitentes, criminosos, illiteratos, bigamos, repudiatarum maritos, ex adulterio natos, ab hereticis baptizatos, et qui seipsos absciderunt, a sacris ordinibus arcendos, et energumenos in clerum non recipiendos. Sed et filios presbyterorum ad sacros ordines non admittendos, nisi quos uel habitus  religionis, uel spiritualis uite honestas commendat. Penitentes uero si necessitas exegerit inter ostiarios deputari, uel inter lectores, ita ut Euangelium uel Epistolam non legant. Si autem ordinati sunt inter subdiaconos haberi concedunt, ita ut manum non imponant, nec sacra contingant. Penitentes autem dicimus eos qui post baptismum pro homicidio, aut pro diuersis criminibus, aut grauissimis peccatis, publicam gerentes penitentiam sub cilicio, diuino fuerint altario reconciliati. Similiter transmarinos et incognitos homines, siue clericos aliarum ecclesiarum, neque ordinari neque ordinatos recipi concedunt, sine commendatitiis litteris episcoporum suorum.



CAP. XXIu. Qua ratione mutatio possit fieri ordinatorum.

 Mutatio episcoporum de suis locis ad alia loca nulla ratione debet fieri, nisi pro magna utilitate  uel necessitate cogente. Et hoc quidem non per ipsos fieri oportet, sed consilio et inuitatione cepiscoporum, atque auctoritate Romani pontificis. Mutatio similiter clericorum siue presbyterorum non sine magna discretione fieri debet, cum consilio et auctoritate episcoporum suorum. Clericum etiam in Ecclesiis duarum ciuitatum ascribi sacri canones uetant. Presbyteros quoque relicta cura Ecclesiarum suarum profectionem suscipere, siue ad orationes siue quolibet, inconsulto episcopo non oportere testantur. Determinant quoque que sint que necessario presbyteros scire oportet, scilicet librum sacramentorum, lectionarium, baptisterium, compotum, canonem, penitentialem, psalterium, homilias, per circulum anni Dominicis diebus et singulis  festiuitatibus aptas, et multa alia que de uita et conuersatione sacrorum ordinum, uel rationabiliter dicta sunt, uel necessario facienda.



PARS QUARTA. DE INDUMENTIS SACRIS.



CAP. I. Quot et que sunt indumenta sacra.


Nosse oportet Christi sacerdotes et ministros, quoniam idcirco singularis eis in sacro ministerio habitus attribuitur, ut per id quod foris apparet, quales intus esse debeant, ostendatur. Sacrarium autem uestium ritus: partim a ueteri Testamento assumptus est, partim a Patribus nouis adiectus. Legimus  quod Moyses Aaron fratrem suum cum filiis suis ad ostium tabernaculi testimonii  sanctificandum applicuit, et lotum aqua, tunica byssina uestiuit; deinde zona precinxit, et uestiuit eum tunicam interiorem, et imposuit ei superhumerale, et cinxit eum secundum facturam superhumeralis, et imposuit super eum logion, id est rationale, in quo erat manifestatio et ueritas; sed mitram imposuit super caput eius, et super mitram in fronte ipsius laminam auream, in qua scriptum erat nomen Dei. Septem si predicta enumeres instrumenta pontificalis ornatus inuenies scilicet tunicam byssinam, zonam, tunicam interiorem, superhumerale, rationale, mitram, et laminam auream, quibus si feminalia linea, que ritu sacro circa renes pontificis stringebantur, adieceris, octo sunt sacerdotalia indumenta.



CAP. II. De tunica byssina.


Tunica byssina est que Grece , id est talaris appellatur; quia a collo usque ad talos extenditur, que in nouo quidem sacerdotio non de bysso solum, sed etiam de lino contexitur; que membris corporis modificata atque aptata, nichil superfluum aut dissolutum in uita sacerdotis esse debere ostendit. Hec ob speciem candoris nomen Albe sortitur, quo munditiam significat ministrorum Dei. Sicut scriptum est: Byssinum sunt iustificationes  sanctorum . Caro quippe hominis munditiam quam ex natura non habet, studio bono adnitente acquirit per gratiam, ut secundum Apostolum minister Christi, corpus suum castiget, et in seruitutem redigat , quemadmodum byssus uel linum candorem quem ex natura non habuit, per studium et industriam multis tunsionibus et quasi quadam uexatione attritum acquirit.



CAP. III. De zona.

 Hec uestis, id est tunica linea circa renes fortiter astringitur, ut castitas sacerdotis nullo incentiuorum estu dissoluatur, sicut scriptum est: Sint lumbi uestri precincti . uestis quippe candida munditiam, zona uero continentiam significat, ut illic non sordescat, hic non effluat uita spiritualis. Hec zona in ueteri Testamento quatuor coloribus distincta inuenitur, id est bysso, purpura, hyacintho, cocco, quos uaria interpretatione siue ad quatuor elementa, quorum complexione natura humana constat, ut totum quod hominis est stringatur et cohibeatur a fluxu uitiorum, siue quatuor principales uirtutes animi, quibus homo ex omni parte cingi debet et muniri, referendos existimant.



CAP. Iu. De feminalibus lineis.

 Ob eiusdem castitatis et continentie signum que per tunicam et zonam designatur, hoc est etiam quod inter cetera sacra indumenta, feminalia linea circa renes ad sacrum ministerium ingredientium applicari iubentur; non tam ad turpitudinis uelande  necessitatem, quam ob conseruande castitatis et munditie significationem. Neque uero existimandum in illo priori populo uiros discooperta, aut non uelata carne pudoris solitos incedere, ut intratum  ad sancta tunc demum uerenda tegere iuberentur. Sed uoluit sermo Dei in sacro officio ministros Dei ad tegenda infirma corporis proprium ac singulare operimentum habere, ut per hoc ostenderet pudicitiam et castimoniam illorum precipue cum sancta tractarent, unicam et singularem esse debere. Unde ministri noui sacerdotii hoc operimentum in sacro officio singulare non assumunt, quibus est iniuncta seruande castitatis quotidiana necessitas, sicut quotidie est offerendi concessa potestas. Ministri uero ueteris figure, tempore offerendi sacrificii femoralia sumunt, que ministerio expleto iterum soluunt; quoniam a contactu carnis uetus lex sancta tractaturos prohibuit, quos rursus expleta uice ad operam carnalis commercii relaxauit. Reliqua autem duo,  id est tunica linea et zona, ueteris et Noui Testamenti sacerdotibus communia esse noscuntur, quamuis nostrum sacerdotium zonam quatuor coloribus inter textam non requirat, fortassis superstitionis uitande causa aut inopia artificii inductum, contentum pura ac simplici continentia.



CAP. u. De interiori tunica.

Sequitur quartum indumentum, tunica interior, siue hyacinthina, qua in ueteri et in Nouo Testamento soli utuntur pontifices. Et merito pontifex duabus induitur tunicis, qui debet de thesauro suo proferre noua et uetera; propter quod et ipsa tunica secunda interior appellatur, uel hyacinthina cuius color speciem celi sereni imitatur, ut per hoc intelligi  detur, quod pontifex plus debet de celestibus cogitare quam de terrenis. Rectus ordo: prius in tunica linea et zona et feminalibus exprimitur munditia carnis; deinde per tunicam interiorem uel hyacinthinam significatur munditia cordis.



CAP. uI. De superhumerali.

Quinta uestis est superhumerale, quod Hebraice uocatur Ephot. Hoc in Testamento ueteri soli pontifices utebantur; eisdem quibus et zona fuerat distincta coloribus. Sub gratia autem hoc uestimentum tam sacerdotibus quam pontificibus commune est. Quod autem per quatuor colores in zona significari diximus, idipsum in superhumerali per eosdem quatuor colores significatum inuenimus. Significat  autem superhumerale fortitudinem operum, et patientiam laborum, pro eo quod ad portanda onera humeri supponuntur. Idcirco in ipso superhumerali duobus lapidibus pretiosis, quorum unus a dextro humero, alter uero a sinistro superpositus fuerat; nomina duodecim patriarcharum inscripta erant, sex in uno, et sex in altero, quia per nomina patriarcharum memoria sanctorum intelligitur, quam sacerdos a dextris et a sinistris, id est in prosperis et aduersis cordi impressam semper habere et portare debet. Nostrum uero sacerdotium superhumerale similiter intextum non habet ut uetus, pro eo quod Christiana religio magis simplici ueritati studere debeat quam superstitioni.



CAP. uII. De rationali quod Grece logion dicitur.


Sequitur deinde rationale siue logion, quod pectori pontificis superimponitur, ut in eius corde sapientiam et discretionem inesse debere ostendatur. In ipso autem rationali posita sunt manifestatio et ueritas, ut in doctrina sua pontifex nec aliud quam ueritas suggerit, efficere presumat, neque id quod a ueritate intus hauserit ratione et opere approbare et manifestare desistat. Notandum uero quod adinuicem concatenantur rationale et superhumerale, quia coherere et concordare debent, ratio et opera, ut quod mentis intellectu percipimus opere impleamus. Deinde etiam quia non prius rationale quam superhumerale nominatur, quoniam in schola uirtutum opera precedunt, ut sapientiam apprehendas,  sicut scriptum est: A mandatis tuis intellexi . Et iterum: Que cepit iehsu facere et docere . Postea manifestatio sequitur post rationale, ne docere presumas quod prius non didiceris. Huic etiam concordat quod in ipso rationali duodecim lapides inserti erant duodecim patriarcharum nomina inscripta in se continentes, quia pontifex sanctorum Patrum exempla impressa memorie habere debet, et secundum ipsa facta sua moderari.



CAP. uIII. De mitra que cydaris dicitur uel tiara, et de lamina aurea.

Post cetera ornamenta superimponitur capiti pontificis mitra, que alio nomine cydaris uel tiara uocatur; qua quinque sensuum qui in capite sedem  habent regimen significatur. Minister ergo bene uitam suam regens caput suum Christum ornat. Quia autem sicut ait Apostolus: Caput Christi Deus est ; conuenienter ornamento capitis; nouissime lamina aurea superimponitur, cui inscriptum est nomen Dei, quod Hebraice ineffabile uocatur. Ut per hoc significetur Deum sicut conditorem omnium ita etiam rectorem esse uniuersorum; et ad honorem et gloriam eius referendum quidquid a sacerdotibus et ministris sacris bene fuerit dispensatum. Hec igitur indumenta octo esse debere Moyses in Exodo  constituit. Sed in Leuitico  de eisdem indumentis tractans de octauo, id est de feminalibus, tacuit; fortassis quia ad genitalia nostra et uerecunda lex manum  non mittit, qui uoluntarium Deo castitatis sacrificium offerre debemus, sicut scriptum est: De uirginibus preceptum Domini non habeo . Et ipse Deus de uoluntariis eunuchis loquens adiecit: Qui potest capere capiat . Ac si diceret: feminalibus ego non uestio, nec cuiquam necessitatem impono. Qui uult esse sacerdos ipse se uestiat, et ingressuris ad sancta, ad uerenda tegenda uoluntarie munimentum castitatis assumat. Notandum uero quod sacerdotibus inferioris ordinis, neque tunica datur hyacinthina, neque superhumerale, neque rationale, neque lamina aurea; quibus soli utuntur pontifices, id est summi sacerdotes; sed tantum poderis et mitra et zona qua stringitur poderis  ipsa, id est tunica byssina; quia funguntur quidem sacerdotio, sed non in illa dignitate qua funguntur sacerdotio qui octo indumentis decorantur.



CAP. IX. De indumentis noui sacerdotii.

Hec sunt autem indumenta que a ueteri Instrumento nouum sacerdotium assumpsit. Tunica linea, zona, superhumerale, tunica interior, rationale, et mitra; sed tunica interiori, rationali soli utuntur pontifices. Laminam auream nouum sacerdotium non habet, pro qua nunc frontibus fidelium signum crucis imprimitur; quoniam auro legis sanguis Euangelii pretiosior est.



CAP. X. De stola uel orario.

Hec sunt que ueteribus noua institutio adiecit.  Stola que alio nomine orarium uocatur, que collo sacerdotis superimponitur, ut eum iugum Domini assumpsisse significet, que a collo per anteriora descendens dextrum latus ornat et sinistrum, ut doceat ipsum per arma iustitie a dextris et a sinistris, id est in prosperis et in aduersis debere esse munitum, sicut scriptum est: Patientia uobis necessaria est, ut reportetis promissiones . Et iterum: Qui perseuerauerit usque in finem hic saluus erit . Inde est quod stola cum zona poderis quibusdam nexibus colligatur, quia uirtutes uirtutibus sociantur, ne aliquo tentationis impulsu moueantur.



CAP. XI. De planeta uel casula.

Sic igitur sacerdote Domini ornato, per tunicam  munditia, per zonam continentia, per superhumerale iustitia, per stolam patientia, cunctis postremo casula superponitur, que caritatem significat, sicut scriptum est: Adhuc excellentiorem uiam uobis demonstro . Si linguis hominum loquar et angelorum, caritatem autem non habeam nichil sum, etc. .



CAP. XII. De mappa uel manipula.

Quia uero mentibus bene compositis, et diuino cultui mancipatis aliquoties negligentia subrepit, necesse est ut ad eam detergendam iugis adhibeatur diligentia, qua uelut quedam ab oculis demergens pituita sepius emundetur. Propter quod in sinistra manu quedam apponitur mappula, que sepe fluentem oculorum pituitam tangat, et oculorum lippitudinem  abstergat.



CAP. XIII. De dalmatica.

Utuntur preterea leuite alio indumento quod dalmatica dicitur, a regione quidem ubi primus eius usus institutus putatur nomen, a colobio uero quo apostoli et quidam apostolorum successores usi fuisse leguntur, adiectis manicis formam trahens.  Significat autem dalmatica propter sui latitudinem curam proximorum, que se extendit per dilectionem, ut pluribus proficiat. Ad unum ergo finem tendit, et significatio dalmatice in leuitis, et significatio casule in presbyteris; quia utrisque cura et sollicitudo proximorum iniungitur, per dilectionem adimplenda.



CAP. XIu. De sandaliis et caligis byssinis siue lineis.

Utuntur autem episcopi et cardinales presbyteri sandaliis, que calceamenta sunt predicatorum. Habent autem hec desubtus soleam integram, ne pes terram contingat; desuper uero constant ex corio per loca perforato, quia gressus predicatorum et subtus muniti esse debent ne terrenis polluantur, et desuper aperti, ut ad celestia cognoscenda reuelentur.  Quod autem locis quibusdam aperiuntur, hoc significat quod euangelica predicatio nec omnibus reuelari debet, nec ab omnibus abscondi, sicut scriptum est: uobis datum est nosse mysterium regni Dei, ceteris autem in parabolis . Illic quippe sandalia aperiuntur, ubi mysteria regni Dei cognoscuntur. Prius autem quam sandalia in pedibus assumant, induuntur caligis byssinis uel lineis usque ad genua protensis, et ibidem constrictis, per quod significatur quod rectos gressus debent facere pedibus suis; et genua debilia, id est negligentiis resoluta roborare, et sic ad predicandum Euangelium festinare.



CAP. Xu. De baculo episcopi, et annulo.

Utuntur pontifices baculis et annulis. Baculus per  rectitudinem suam iustitiam significat prelatorum, qua subiectos regere debent. Qui idcirco subtus acumen habet, ut rebelles per increpationem pungat; desuper recuruus est, ut per consolationem mites trahat. Annulus sacramentum fidei significat, quo sponsa Christi Ecclesia subarrata est, cuius custodes et pedagogi episcopi sunt et prelati, pro signo ferentes hoc in testimonium illi.



CAP. XuI. De pallio archiepiscopi.

Archiespiscopi utuntur pallio quod significat torquem auream, quam solebant legitime certantes accipere. Circulo autem quo humeri constringuntur, timor et disciplina Domini intelligitur, quo se et subditos sibi regere debent. Per duas uero lineas ex utraque parte, id est, ante et retro a summo deorsum  pendentes; predicatio utriusque Testamenti, uel dilectio Dei et proximi figuratur.



CAP. XuII. De uasis sacris

Hec autem sunt que de uasis sacris in ministerio diuino breuiter attigimus. Ara crucem significat; calix sepulcrum; patena lapidem; corporalis palla sindonem qua inuolutum est corpus Christi.



PARS QUINTA. DE DEDICATIONE ECCLESIAE.



CAP. I. De dedicatione Ecclesie.


Post ordines quos in prima parte ecclesiastice administrationis posuimus ad sacramentorum considerationem transimus. Et primum quidem de sacramento dedicationis Ecclesie, in qua cetera omnia sacramenta celebrantur, loquendum nobis uidetur. Superius in ea quam generaliter de sacramentis premisimus tractatione, distinximus, sacramenta alia esse salutis, alia administrationis, alia exercitationis. Prima ad remedium; secunda ad officium; tertia ad exercitium. Et illa quidem que administrationis siue preparationis sunt ordinibus coherent, quoniam et ipsi ordines sacramenta sunt, et que circa ordines considerantur, qualia sunt indumenta sacra et uasa, et cetera huiusmodi. Hec omnia  quia, ut dictum est, circa ipsos ordines considerantur, diuisim tractari non debuerunt. Alia uero sacramenta omnia ad que conficienda et sanctificanda uniuersa hec quasi quedam instrumenta premissa sunt, subsequenter tractari exposcunt. Et primum sicut dictum est de dedicatione Ecclesie, quasi de primo baptismate, quo ipsa quodammode Ecclesia primum baptizatur, ut in ea post modum homines ad salutem regenerandi baptizentur. Quasi enim primum sacramentum in baptismo cognoscitur, per quod fideles omnes inter membra corporis Christi per regenerationis noue gratiam computantur. Idcirco hoc primum tractandum occurrit. Primum in dedicatione figuratum Ecclesie, deinde in  sanctificatione anime fidelis exhibitum. Quod enim in hac domo orationis uisibiliter per figuram exprimitur, totum in anima fideli per inuisibilem ueritatem exhibetur. Ipsa enim uerum templum Dei est confederatione uirtutum, quasi quadam structura lapidum spiritualium edificata, ubi fides fundamentum facit, spes fabricam erigit, caritas consummationem imponit. Sed et ipsa Ecclesia ex multitudine fidelium in unum congregata: domus est Dei uiuis lapidibus constructa, ubi Christus fundamentum angulare positus est; duos parietes Iudeorum et gentium in una fide coniungens. Huius itaque sacramenti quod in dedicatione Ecclesie exhibetur formam primum proponimus, ut deinde mysticam intelligentiam fidei que in illo formatur exquiramus.



CAP. II. De his que uisibiliter aguntur in ea.


Primum pontifex aquam benedicit, typicum sal admiscens, deinde Ecclesiam ipsam extrinsecus ter gyrando aspergit, clero et populo subsequente. Interim uero in circuitu dedicande Ecclesie intrinsecus duodecim accensa sunt luminaria. Per singulas autem uices ad portam basilice ueniens   percutit uirga pastorali superliminare ipsius, dicens: Tollite portas principes uestras, et eleuamini porte eternales, et introibit rex glorie . Cui diaconus intus positus respondet: Quis est iste rex glorie?  Pontifex autem: Dominus uirtutum ipse est rex glorie . Tertia demum uice reserato ostio intrat pontifex cum clero et populo, dicens ter: Pax huic domui . Deinde cum sacerdotibus et leuitis et clericis ad orationem prosternitur, pro sanctificatione ipsius domus dedicande. Postea consurgens ab oratione nondum salutans populum dicendo: Dominus uobiscum ; tantummodo hortatur cunctos ad orandum. His completis, incipit de sinistro angulo basilice ab oriente per pauimentum scribere alphabetum usque  in dextrum angulum occidentis, atque iterum a dextro angulo orientis usque in sinistrum angulum occidentis. Dehinc ad altiora conscendit; et stans ante altare. Deum sibi in adiutorium inuocat, dicens: Deus in adiutorium meum intende, Domine, ad adiuuandum me festina . Gloria Patri. Sicut erat in principio, et nunc et semper, etc., sine Alleluia. Post hoc aquam benedicit, salem et cinerem admiscens, et faciens ter signum crucis super ipsam, cui misture uinum etiam additur. Posthec tingit digitum in aqua, et facit crucem per quatuor cornua altaris. Inde uenit ante altare, et circuiens aspergit illud septem uicibus, aspersorio facto de hyssopo. Circuit dehinc totam Ecclesiam, intrinsecus aspergens parietes ipsius eadem aqua  faciens hoc et tertio. Interim uero cantatur psalmus: Exsurgat Deus , cum antiphona. Cantatur etiam antiphona: Qui habitat in adiutorio Altissimi . Circuit interim ipse pontifex, transiens per mediam ecclesiam et cantans: Domus mea, domus, etc. . Et iterum: Narrabo nomen tuum fratribus meis; in medio ecclesie laudabo te . His autem peractis, pontifex se ad orationem confert, petens ut omnes qui eamdem domum oraturi intrauerint, exauditos se esse gaudeant. Completa itaque expiatione, conuertitur ad altare incipiens antiphonam: Introibo ad altare Dei ; cum ipso psalmo; et quod reliquum est de aqua purificationis ad basim altaris  effundit. Deinde ipsum altare linteo extergitur, et pontifex incensum defert super illud. Postea facit crucem in medio altaris et per quatuor angulos eius, de oleo sanctificato. Deinde in circuitu ecclesie duodecim cruces chrismantur in parietibus, ab ipso pontifice tres per singulos figurate. Reuersus deinde iterum ad altare accensum thus super illud offert in modum crucis, et sic peracta denique consecratione ipsum altare albis uelaminibus operitur.



CAP. III. Quod sit mysterium supradictorum.


Multa in his omnibus latent profunda mysteria, ex quibus pauca ad memoriam excitanda attingimus. Domus dedicanda, anima sanctificanda est. Aqua penitentia est, sordes abluens peccatorum. Sal sermo diuinus increpatione mordens, et condiens corde insipida. Trina aspersio, trina mersio est purificandi per aquam. Duodecim luminaria apostoli sunt, ecclesiam per quatuor mundi partes illuminantes, et crucis mysterium per totum mundum efferentes. Pontifex Christus est, uirga potestas. Trina superliminaris percussio, celi, terre et inferni damnatio. Interrogatio inclusi, ignorantia populi; apertio ostii, sublatio peccati. Pontifex ecclesiam  ingrediens pacem domni imprecatur; quia Christus mundum ingrediens pacem inter Deum et hominem fecit. Prostratus pro sanctificatione domus orat, et Christus humiliatus pro discipulis et pro credituris omnibus Patrem orabat, dicens: Pater, sanctifica eos in nomine tuo . Surgens autem ab oratione populum non salutat, quoniam qui nondum sanctificati sunt, applaudendum non est ipsis, sed orandum pro ipsis. Descriptio alphabeti, simplex doctrina fidei. Pauimentum, cor humanum. In pauimento alphabetum describitur, quando carnalis et rudis populus prima ac simplici doctrina fidei initiatur. Ductus a sinistro angulo orientis in dextrum occidentis, et item a dextro angulo orientis in sinistrum occidentis, formam crucis  exprimit, que mentibus hominum per fidem Euangelice predicationis imprimitur; et quia primum fides in Iudeis fuit, et postea ad gentes transiuit, et rursum in fine plenitudo gentium intrauerit; tunc omnis Isrel saluus erit . Utriusque ergo populi collectionem hi duo uersus significant in crucis effigie compacti; hoc est quod Iacob filios Ioseph benedicens, cancellatis manibus formam crucis exprimens; dextram manum super caput Ephraim, et sinistram super caput Manasse posuit; quia priori populo abiecto, iunior ad dexteram collocatus est . Cambuca siue uirga pastoralis qua Scriptura figuratur, ministerium significat doctorum, quorum studio et predicatione et conuersio gentium facta est, et perficienda est Iudeorum.  Quod stans ante altare, Deum in adiutorium  uocat, significat eos qui percepta fidei cognitione, se ad bona opera et ad luctam contra inuisibiles hostes accingunt; et quia de suis uiribus minime presumunt, diuinum auxilium sibi adesse deposcunt. In quo quia certantium labor exprimitur, quasi inter suspiria et gemitus nondum Alleluia nominatur. Post hec aqua benedicitur cum sale et cinere, addito uino aque misto. Aqua populus est, sal doctrina; cinis passionis Christi memoria; uinum aqua mistum Christus Deus et homo. uinum diuinitas, aqua mortalitas. Sic enim populus sanctificatur doctrina fidei et memoria passionis Christi: unitus capiti suo Deo et homini. Post hec Ecclesia intus aqua sanctificata aspergitur, ut et intus et exterius anima sanctificanda ostendatur. Aspersorium  hyssopi humilitatem Christi significat, qua aspersa sancta mundatur Ecclesia. Circuit pontifex altare, et ecclesiam totam aspergendo, quasi omnes lustrando, et curam imponendo omnibus uerbo et exemplo communem se prebens uniuersis. Propter quod etiam opus oratione consummat, orans ut exaudiantur ibi iusta petentes; quoniam opus hominis sine diuino adiutorio esse potest, fructuosum esse non potest. Nouissime completa expiatione pontifex ad altare conuertitur, quod reliquum est de aqua purificationis ad basim eius effundens, quasi committens Deo quod super est uires suas excedens in perfectione sacri ministerii. Dehinc linteo altare extergitur. Altare Christus est super quem offerimus  Patri nostre deuotionis munus. Linteum caro eius, tunsionibus passionis ad candorem incorruptionis perducta. Incensum, orationes sanctorum significat. Oleum autem gratiam sancti Spiritus demonstrat, cuius plenitudo in capite precessit, dehinc participatio ad membra defluxit. Propter hoc a sacrato altari duodecim cruces parietibus chrismantur, quia spiritualis gratia a Christo in apostolos descendit, ut crucis mysterium per quatuor mundi partes cum fide Trinitatis predicarent. Candidum uelamen quo post consecrationem altare operitur, gloriam incorruptionis designat, qua post passionem consumpta mortalitate Iesu humanitas induta est, sicut scriptum est: Conscidisti saccum meum, et letitia me circumdedisti .



PARS SEXTA. DE SACRAMENTO BAPTISMI



CAP. I. Quare sit primum, et que de eo inquirenda.


Sacramentum baptismi primum est inter omnia sacramenta, in quibus salus constare probatur. De ipso namque Dominus dicit: Nisi quis renatus fuerit ex aqua et Spiritu sancto, non potest introire in regnum celorum [Dei] . Et iterum: Qui crediderit et baptizatus fuerit saluus erit . Hec sunt igitur que de sacramento baptismi principaliter  inquirenda proponimus. Primum quid si baptismus; secundum quare institutus sit baptismus, uel quare circumcisio mutata sit, et cetera quedam ueteris Legis sacramenta; tertium quando institutus sit baptismus, et de tribus temporibus. Primo quando circumcisio statum habuit ante baptismum. Ultimo quando baptismus statum habuerit post circumcisionem. Medio quando circumcisio et  baptismus simul cucurrerunt; altera ut finiretur, alter ut confirmaretur. Item quaudo homines obligari ceperunt precepto suscipiendi baptismi. Item quid distat inter baptismum Ioannis et Christi. Item que fuerit forma baptismi Ioannis. Item que sit forma baptismi Christi. Item utrum nullus saluari potest nisi actualiter percepto sacramento baptismi. De his omnibus multa querenda restant; sed nos interim pro tempore pauca secundum nostram possibilitatem prosequamur.



CAP. II. Quid sit baptismus, et de nomine Dei in quo fit baptismus, et de fide et uerbo sanctificante.

Si ergo queritur quid sit baptismus, dicimus quod baptismus est aqua diluendis criminibus sanctificata per uerbum Dei. Aqua enim sola elementum esse  potest, sacramentum esse non potest, donec accedat uerbum ad elementum, et sit sacramentum. Per uerbum enim elementum sanctificatur, ut uirtutem sacramenti accipiat. Ut quemadmodum elementum ex naturali quadam qualitate representat, ex superaddita institutione significat, sic ex sanctificatione contineat  gratiam spiritualem. uerbum autem quo elementum sanctificatur ut sit sacramentum; ipsum intelligimus de quo dictum est: Ite, docete omnes gentes, baptizantes eos in nomine Patris, et Filii, et Spiritus sancti . Nomen ergo Patris, et Filii et Spiritus sancti, ipsum est uerbum Dei, per quod sanctificatur elementum, ut sit sacramentum. Et recte per uerbum Dei sanctificantur que per uerbum  Dei creata subsistunt: Ipse dixit et facta sunt . Per uerbum creare potuit, et per uerbum sanctificare non potest? Quibus per uerbum subsistentiam dedit; putas quod per ipsum uerbum gratiam apponere non possit? Ne ergo mireris si per uerbum Dei sanctificatur, quod ad remedium salutis institutum est sacramentum. Sed forte dicit cogitatio tua: quod est istud uerbum Dei? Quod est hoc nomen Patris, et Filii et Spiritus sancti, in quo baptizari ubemur? Nunquid uocem aliquam hoc cogitare oportet et sonum ad aures humanas prolatum? Si uocem aliquam intelligi oportet nomen Trinitatis, ipsam quam aut qualem intelligi oportet? Si dicimus quod hec uox Deus in nomine isto intelligenda  est, consequens est ut ubi sonus iste super aquam sanctificandam prolatus non fuerit sacramentum baptismi esse non possit. Quid ergo? Mersisti hominem et dixisti: Baptizo te in nomine Patris, et Filii, et Spiritus sancti. Et dicis mihi: Christianus est hic homo. Baptizatus est in nomine Patris, et Filii, et Spiritus sancti. Ego illum mersi tertio in aquam. Ego dixi cum mergerem illum: Baptizo te in nomine Patris et Filii et Spiritus sancti. Ego igitur testis assisto, quod baptizatus est hic in nomine Patris, et Filii, et Spiritus sancti. Baptizatus est in nomine Trinitatis. In quo nomine? Tu mihi dixisti quod nomen Trinitatis est Deus. Hoc nomen ego hic non audiui cum dixisti. In nomine Patris, et Filii, et Spiritus sancti. Quod ergo nomen dicere  uoluisti? Dixisti te baptizare in nomine Patris, et Filii, et Spiritus sancti. Et illud nomen de quo dixisti, non dixisti; quomodo ergo sanctificata est aqua in nomine quod dictum non est? Quod si putas te in hoc dixisse nomen Patris, et Filii, et Spiritus sancti, quod dixisti: In nomine Patris, et Filii, et Spiritus sancti; et sic esse intelligendum in nomine Patris, et Filii, et Spiritus sancti, pro eo quod nomen Patris ibi dicitur in eo quod Patris dicitur; et nomen Filii ibi dicitur in eo quod Filii dicitur; et nomen Spiritus sancti ibi dicitur in eo quod Spiritus sanctus dicitur: ergo multa sunt nomina non unum nomen. Ego preceptum Domini accepi ut baptizarem in nomine Patris, et Filii, et Spiritus sancti; tu autem in nominibus multis baptizasti.  Pater, et Filius, et Spiritus sanctus: tria nomina sunt et trium nomina sunt, non unum nomen, nec unius nomen. Quia tres unus non sunt, quamuis unum sint tres. Ipse uero non dixit in nominibus, sed in nomine, inquit, Patris, et Filii, et Spiritus sancti, quia unum est nomen, ubi est una natura, una substantia, una diuinitas, una maiestas. Hoc nomen autem est in quo omnes saluos fieri oportet . uelim ergo ut mihi ostendas ubi protuleris hoc unum nomen Patris, et Filii, et Spiritus sancti, cum mergens hominem dixisti: Baptizo te in nomine Patris, et Filii, et Spiritus sancti. Si ergo tale aliquid in cogitatione concipias et doceri expostules, quod sit nomen Patris, et Filii, et Spiritus sancti, in quo baptizamur et remissionem  peccatorum consequimur, ego diligentiam fidei tue nequaquam contemnendam existimo. Quomodo enim in ipso nomine baptizare possumus, si ipsum nomen ignoramus? Clamamus quotidie: Sanctificetur nomen tuum . Sed quomodo in nobis sanctificatur, si a nobis ignoratur? Et si uocem sanctificari petimus dicat qui potest, quomodo in uoce saluari rogamus? Deus, inquit, in nomine tuo saluum me fac . Si igitur in uoce salus est, ergo tacentes, uel potius loqui non ualentes saluari non possunt, quia loqui non possunt. Quis hoc dicat? Ergo nomen Dei in quo nos sanctificari et saluari oportet, extra uocem querere oportet, ne forte, si illud in sola uoce ponimus, scandalum ueritati  faciamus. Notus in Iudea Deus; in Isrel magnum nomen eius . Ergo ubi notitia est, ibi nomen est, quia et ipsa notitia nomen est. Dicit aliquis: Magni nominis est homo ille, et homo ille magnum nomen habet in populo. Forte quia multas syllabas habet nomen eius, ideo magnum est nomen eius. Ergo nomen Dei paruum est, quia duas syllabas tantum complectitur, et duabus syllabis formatur nomen Dei. uides modo ubi sit magnitudo nominis Dei. Ubi enim magnitudo nominis est, ibi et ipsum nomen considerare oportet; si ergo magnitudinem nominis, magnitudinem fame; et notitie magnitudinem conuenienter intelligimus, nomen ipsum ipsam famam et notitiam magis quam uocem aliquam uel sonum uocis ad aures uenientem intelligere debemus. Ergo fama  eius et notitia eius ipsum est nomen eius. Et rursum ipsa notitia eius non est aliud quam fides eius; quia per fidem solam nunc interim cognoscitur Deus; postmodum etiam cognoscendus per speciem. Fides ergo Dei ipsa est nomen Dei per quam nunc in nominibus notitia eius habetur, ubi adhuc ab hominibus presentia eius non uidetur. Puto iam obscurum uel ambiguum non esse, quemadmodum in nomine Dei saluatur, qui in eo quod de ipso sentire potuit, et sentiendo credit, iustificatur et iustificatus liberatur. Rursus qualiter nomen Dei sanctificatur quando ab iis a quibus cognoscitur Deus honoratur: hoc dubium non est, si ei quem iam per fidem cognoscere meruimus: casti timoris et dilectionis reuerentiam exhibemus. Quid tibi uidetur? Si nomen Dei est  notitia eius, et fides eius in nobis est, nonne in nomine eius baptizantur qui in fide baptizantur Patris, et Filii, et Spiritus sancti? Hoc est enim unum nomen et unius nomen, quo Trinitas predicatur, et unitas non negatur. Quando ergo baptizas in fide Patris, et Filii et Spiritus sancti, in nomine Patris, et Filii, et Spiritus sancti baptizas. Et hoc nomen, id est hanc fidem confiteris cum dicis: Baptizo te in nomine Patris, et Filii et Spiritus sancti. Ut impleatur quod scriptum est: Corde creditur ad iustitiam; ore autem confessio fit ad salutem . Sed forte quia dixit Dominus iehsu Christus. Baptizate in nomine Patris, et Filii, et Spiritus sancti. Si ipsum nomen notitia et fides intelligenda est Trinitatis, sufficiet ad formam sacramenti complendam  et sanctificationem perficiendam sine uerborum prolatione cum sola fide baptizandum immergere. Qui enim dixit ut in fide Trinitatis homines baptizarentur: non quid dicatur docuit, sed quid credatur ostendit. Quapropter ne forte in sanctificatione sacramenti fidei professio superuacua esse uideatur, oportet nos in eo quod dictum est in nomine Patris, et Filii, et Spiritus sancti; amplius aliquid intelligere quam si dictum fuisset: in fide Patris, et Filii, et Spiritus sancti. Plus enim aliquid habere uidetur nomen quam fides. Nam fides intus est, et latet occulta donec nominari incipiat, et uenire in manifestationem. Tunc quippe nomen esse incipit quando nominari incipit et notificari,  ut cognoscatur. Et sic quidem in nomine Patris, et Filii, et Spiritus sancti baptizamus, quando baptizamus in confessione fidei Patris, et Filii, et Spiritus sancti. Ipse enim dixit: Ite, docete omnes gentes baptizantes eos in nomine Patris, et Filii, et Spiritus sancti. Docete et baptizate; si tingis et taces, tingis et non doces. Habes baptizate, sed docete non habes. Crede ergo et confitere; loquere et merge, ut in confessione lauentur que mundanda sunt. Sed forte queris ipsam professionis fidei formam in perficiendo baptismatis sacramento, qualem intelligi oporteat. Ad quod breuiter respondendum puto, illam esse baptizandi formam quam Dominus iehsu Christus cum discipulos suos ad baptizandum omnes gentes mitteret tradidit, dicens: Ite, docete  omnes gentes, baptizantes eos in nomine Patris, et Filii, et Spiritus sancti. Ergo recte feceris, si quod ille precepit tu confiteris. Ille iussit ut in nomine Patris, et Filii et Spiritus sancti baptizares. Tu mergis hominem et dicis: Ego baptizo te in nomine Patris, et Filii, et Spiritus sancti. Bene sequeris formam institutionis diuine, facis quod iussit, profiteris quod instituit. Sed dicis: quid ergo? Si quis forte per ignorantiam sine conscientia erroris, horum uerborum formam non tenens; tamen cum plena fide hominem baptizaret, dicens: Baptizo te in nomine Patris omnipotentis, siue in nomine Filii Dei; siue in nomine Spiritus sancti; siue etiam quod in Actibus apostolorum legimus: in nomine Domini nostri Iesu Christi ; siue  aliud aliquid simile, quod quidem quantum ad expressionem uocis a supradicta dicendi forma diuersum esset; sed quantum ad professionem ueritatis non esset, contrarium: An ne uerum baptismatis sacramentum in illo constare deberet? Poterant fortasse ad hanc questionem tuam soluendam plurime hinc inde rationes conduci et ostendi, quod ubi eadem fides constat, diuersitas sermonis ab ipsa duntaxat sinceritate et unitate fidei non discrepans, nichil officiat. Sed in hac parte uisum est mihi auctoritate potius quam mea ratione interrogationi tue respondendum. Beatus Ambrosius in libro quem de Trinitate scripsit, sic ait: Illi qui negauerunt se scire Spiritum sanctum, quamuis baptizatos se dicerent in Ioannis baptismo, baptizati sunt postea:  quia Ioannes in remissionem peccatorum, in aduenientis Iesu, non in suo baptizauit nomine: et ideo Spiritum nesciebant, quia nec baptismum in Christi nomine, sicut Ioannes baptizare solebat acceperant. Ioannes enim licet non baptizaret in spiritu: tamen et Christum predicabat et spiritum. Denique cum interrogaretur ne forte ipse esset Christus, respondit: Ego uos aqua baptizo. uenit autem fortior me, cuius non sum dignus calceamenta portare. Ipse uos baptizabit in Spiritu sancto et igne . Ergo isti qui nec in Christi nomine, nec cum fide Spiritus sancti baptizati fuerunt, non potuerunt accipere baptismatis sacramentum. Baptizati sunt itaque in nomine Iesu Christi, nec iteratum  est in his baptisma, sed nouatum. Unum enim baptisma. Ubi autem non est plenum baptismatis sacramentum, nec principium uel species aliqua baptismatis existimatur. Plenum autem est Patrem, et Filium, Spiritumque sanctum confiteri. Si unum neges totum subruis, et quemadmodum si unum in sermone comprehendas aut Patrem aut Filium, aut Spiritum sanctum, fide autem nec Patrem nec Filium nec Spiritum sanctum abneges: plenum est fidei sacramentum. Ita etiam quamuis et Patrem, et Filium, et Spiritum sanctum dicas et aut Patris aut Filii aut Spiritus sancti minuas potestatem; uacuum est omnino mysterium. Denique et illi ipsi qui dixerant: Nec si Spiritus sanctus sit audiuimus ; baptizati sunt postea in nomine  Domini Iesu Christi, et hoc abundauit ad gratiam, quia iam Spiritum sanctum Paulo predicante cognouerant. Nec contrarium debet uideri; quia, quamuis etiam postea tacitum sit, de Spiritu tamen creditum est. Et quod uerbo tacitum fuerat, expressum est fide. Cum enim dicitur in nomine Domini nostri Iesu Christi, per unitatem nominis impletum est mysterium. Nec a Christi baptismate Spiritus separatur, quia Ioannes in penitentia baptizauit, Christus in spiritu. Nunc consideremus utrum quemadmodum in Christi nomine plenum esse legimus baptismatis sacramentum; ita etiam sancto Spiritu nuncupato, nichil desit ad mysterii plenitudinem. Et rationem sequamur, quia qui unum dixerit Trinitatem signauit. Si Christum dicas et Deum  Patrem a quo unctus est Filius; et ipsum, qui unctus est, Filium, et Spiritum sanctum quo unctus est designasti. Scriptum est enim: Hunc Iesum a Nazareth quem unxit Deus Spiritu sancto . Et si Patrem dicas, et Filium eius, et Spiritum oris eius pariter indicasti, cum id etiam corde comprehendas. Et si Spiritum dicas, et Deum Patrem a quo procedit Spiritus, et Filium , nuncupasti. Unde ut rationi copuletur auctoritas, in Spiritu quoque recte baptizari nos posse Scriptura indicat, dicente Domino: uos autem baptizabimini in Spiritu sancto . Et apostolis ait: Omnes enim in ipso corpore in unum Spiritum baptizati sumus . Unum  opus, quia unum mysterium; unum baptisma, quia mors una pro mundo. Unitas ergo operationis, unitas predicationis que non potest separari. Hucusque uerba beati Ambrosii qualiter de recta baptizandi forma sentiendum sit manifeste explanant. uides ergo qualiter in fide Trinitatis solo Patre uel Filio uel Spiritu sancto nuncupato plenum sit baptismatis sacramentum, et quemadmodum sine fide Trinitatis etiam tribus simul nominatis imperfectum. Sicut enim ubique fides integra queritur, sic eadem fidei integritate manente sine detrimento salutis sermo uariatur. uerumtamen ecclesiastica consuetudo hanc potissimum in baptizando formam tenere elegit, quam ab ipso sanctificationis auctore ex prima institutione seruandam accepit. Si quis  forte querat utrum in articulo necessitatis sufficere possit ad plenum baptismi sacramentum, si fuerit quis in fide Trinitatis sine prolatione uerborum baptizatus, uel quia is qui baptizauit loqui non potuit, siue quia ob festinationem uel stuporem imminentis periculi, siue alia quacunque causa preuentus dum baptizaret, locutionis memor non fuit. Si quis ergo forte hoc querat, ego de his que occulta sunt iudicare nolo, precipue quia nomen Trinitatis hic non audiui. Ubi etsi uera fides fuit, confessio tamen fidei non fuit. Et hec quidem de eo quid sit sacramentum baptismatis, et de uerbo sanctificante in presenti dicta sufficiant.



CAP. III. Quare institutum sit sacramentum baptismi.

Nunc restat demonstrare quare institutum est  baptismi sacramentum, et quare circumcisio, que loco illius olim posita fuisse putatur, succedente baptismo ablata sit, uel mutata. Nam si olim per circumcisionem similiter, ut nunc per baptismum peccata dimittebantur, quid necesse fuit ut ipsa circumcisio succedente baptismi sacramento mutaretur? Cur autem accepta minus profuisse credatur, que neglecta non minus nocuisse affirmatur. Sicut enim nunc per Euangelium dicitur: Nisi quis renatus fuerit ex aqua et Spiritu sancto non intrabit in regnum Dei ; ita olim per legem dicebatur: Masculus cuius caro preputii circumcisa non fuerit, peribit anima illa de populo suo . Nisi forte in hoc quod ille qui non est baptizatus a regno Dei excludendus dicitur; ille uero qui non est circumcisus  periturus memoratur: quis uelit intelligere propterea baptismum aliquid amplius conferre quam circumcisionem, quia circumcisio suscepta a perditione tantum potuit liberare; baptismus uero renatos etiam ad gloriam perducere potest. Nam illi antiqui patres qui sacramenti circumcisionis iustificationem perceperant, a perditione quidem seruabantur, sed ad gloriam regni non ducebantur, donec ueniret ille qui sanguine fuso rhompheam igneam exstinguens; aditum paradisi rursum patefaceret, et credentibus in se omnibus regni celestis ianuam precedens ipse primus aperiret. In hoc ergo baptismus amplius confert, quod renatos hinc excuntes statim ad regnum mittit, quod tamen ex uirtute sanguinis fusi ipsam aquam sanctificantis condonatur. Si igitur quis dicere  uelit idcirco circumcisionem baptismo mutatam, ut in baptismo perficeretur, quod circumcisio implere non potuit, fortassis uidebitur conuenienter illi responderi posse, quod hoc quod amplius nunc in baptismo est, ex baptismo non est, sed ex passione Christi baptismum sanctificante impletum. Idem uero circumcisionem facere potuisse, si illi passio Christi in cooperationem sanctificationis adiuncta fuisset. Nam in baptismo, quantum scilicet spectat ad uirtutem baptismi, similiter ut in circumcisione remissio tantum peccatorum percipitur; quia, sicut dictum est, quod iustificatis postea aditus patrie celestis panditur, cruce Christi condonatur. Propter huiusmodi rationem aliam mutate circumcisionis  causam commodiorem fortasse et manifestam magis proponendam putamus. In precedentibus quodam loco cum de sacramentis tractaremus, diximus sacramenta omnia signa quedam esse eius  gratie spiritualis. Oportere autem ut secundum processum temporum spiritualium gratiarum signa; magis semper ac magis euidentia ac declarantia formarent, ut cum effectu salutis, cresceret cognitio ueritatis. Itaque sub lege naturali primum data sunt sacramenta, decimationes, sacrificia et oblationes, ut in decimatione quidem peccatorum remissio; in sacrificiis uero carnis mortificatio; in oblatione autem boni operis exhibitio signaretur. Sed erat obscura significatio hec in sacramento decimationis, ubi homo de iis que possidebat partem  obtulit, partem retinuit, ut ad hunc modum in eo quod erat, quod imperfectionis et defectus fuit, sibi tribueret, quod uero ad bonitatem spectabat, Deo imputaret. Hoc sibi uoluerunt nouem partes retente, quia nouenarius signum imperfectionis est, a denario perfecto deficiens. Propterea autem quia obscurum signum fuit emundationis in decimatione, data est circumcisio ut uirtutem iustificationis euidentius demonstraret, quando dictum est homini, ut portionem carnis sue, non quidem superfluam, sed illius quod superfluum erat in homine, signum auferret, ut per hoc agnosceret quod culpam quam natura per illam partem corporis traheret, gratia per sacramentum circumcisionis emundaret. Sed quia circumcisio eas tantum que foris sunt enormitates  amputare potest, eas uero que intrinsecus sunt pollutionum sordes mundare non potest, uenit post circumcisionem lauacrum aque totum purgans, ut perfecta iustitia signaretur. Rursus quia prioris populi qui sub timore seruiebat mundatio laboriosa fuit, propterea sacramentum circumcisionis in carne que dolorem habet illi datum est. Nouo autem populo qui uoluntate et dilectione seruit, sacramentum iustificationis in lauacro aque, que suauem habet purificationem propositum est; et sic quidem rationem reddendam existimamus pro eo quod sacramentum circumcisionis mutatum est, et sacramentum baptismi institutum.



CAP. Iu. Quando institutum sit sacramentum baptismi.

Queritur etiam quando institutum sit sacramentum  baptismi, ex quo deinceps licitum non fuit illud negligere, quando illud suscipere debitum fuit. Et sunt quidem super hoc diuerse plurium opiniones. Alii dicunt ex eo institutum baptisma, quo Christus Nicodemo nocte ad se uenienti modum noue regenerationis insinuans, ait: Nisi quis renatus fuerit ex aqua et Spiritu sancto, non potest intrare in regnum Dei . Alii dicunt institutionem baptismi ex eo cepisse, quo Christus post resurrectionem suam in celum ascensurus discipulos ad predicandum misit, dicens: Ite, docete omnes gentes, baptizantes eos in nomine Patris, et Filii, et Spiritus sancti . Quidam institutionem baptismi ex eo cepisse putant, quo Ioannes in aqua baptizare cepit, predicans baptizaturum in Spiritu. Alii in passione  Christi quando dixit: Consummatum est ; omnia ueteris Testamenti sacramenta finem accepisse, et noui exordium putant. Commodius autem uidetur ut dicamus baptismum prius per Ioannem, et deinde per Christum, siue per discipulos Christi aliquandiu, solum ne a consuetudine abhorreret in usum productum: nouissime autem quando uniuersum mundum predicatores baptizare missi sunt, generaliter institutum. uidentur autem hic tria tempora distinguenda. Primo enim ante baptismum circumcisio sola statum habuit, et suscipiebatur ad iustificationem sine baptismo. Nouissime autem nunc post circumcisionem solus baptismus statum habet, et celebratur ad salutem sine circumcisione.  Fuit autem medium tempus quoddam, quando et circumcisio et baptismus simul cucurrerunt. Altera, id est circumcisio ut finiretur; alter, id est baptismus ut confirmaretur. Oportuit enim ut et illa que finienda erant nequaquam subito uel precipitanter, sed paulatim et quasi cum quadam reuerentia dimitterentur, ut ostenderentur bona fuisse tempore suo. Et similiter que incipienda erant non subito in auctoritatem assumerentur, sed cum mora et grauitate inchoarentur, ne uelut aliena et preter rem aliunde inducta subito putarentur. Illa igitur dimissa sunt, non proiecta; et ista instituta sunt, non usurpata, ut diuini consilii auctoritas ubique seruaretur, et humana causatio ne diuina opera reprehendere auderet, admoneretur. Quamuis ergo in  passione Christi per quam consummata sunt omnia, ueteris figure status finem acceperit, et noui sacramenti constitutio exordium, tamen et prius aliquando tempore; et noua inchoata sunt ad consuetudinem, et uetera postmodum aliquandiu tolerata secundum dispensationem. Simul ergo fuerunt utraque tempore illo, siue ante passionem, siue post, ab eo quando inchoata sunt noua, donec postmodum uetera sunt interdicta. Et in isto medio tempore quod fuit baptismus cum circumcisione, ab inchoatione sua usque ad passionem Christi; hoc fuit circumcisio cum baptismo post passionem Christi, usque ad illud tempus quo ipsa circumcisio cepit prohiberi. Sicut enim ante passionem ipsa circumcisio in statu suo ad remedium suscipiebatur; et tamen  etiam tunc baptismus sine periculo salutis non contemnebatur, ab iis quibus predicabatur, ita post passionem baptismus quasi in statu suo percipiebatur ad salutem; et tamen etiam tunc circumcisio sine periculo salutis non contemnebatur ab his quibus finis eius nondum manifestabatur. Postquam autem dictum est. Si circumcidimini Christus uobis nichil prodest , iam deinceps non poterat circumcisio ad salutem percipi, sicut prius postquam dictum fuerat: Masculus cuius caro preputii circumcisa non fuerit, peribit anima illa de populo suo ; non potuit circumcisio ab iis presertim quibus iniuncta fuerat, sine periculo salutis contemni. Rursus quemadmodum in principio baptismus a  Ioanne secundum solum sacramentum dabatur, ut ii qui baptizandi usum non nouerant, erudirentur; sic in nouissimo a quibusdam fidelibus circumcisio dispensatorie secundum solum sacramentum suscipiebatur, ne ii qui circumcidi consueuerant scandalizentur.



CAP. u. Quando homines obligari ceperunt precepto percipiendi baptismi.

Si ergo queritur quando homines obligari ceperunt debito percipiendi baptismi, hoc ueritati et rationi consentaneum esse probatur; ex eo unumquemque obligari cepisse debito baptismatis suscipiendi, ex quo uel post institutionem preceptum uel ante institutionem consilium percepit baptizandi. Qui enim nec prius contemptor consilii, nec post  preuaricator precepti exstitit culpandus non fuit, nisi forte quis aut prius aut postea ignorans fuisse dicatur, ad quem diuine institutionis notitia peruenisset, nisi eius culpa obstitisset. Quando igitur Christus Nicodemo nocte ad se uenienti dixit: Nisi quis renatus fuerit ex aqua et Spiritu sancto, non potest uidere regnum Dei ; amico reuelatum est consilium. Quando uero postea dixit: Ite, docete omnes gentes, baptizantes eos in nomine Patris, et Filii et Spiritus sancti ; informandis omnibus expositum est preceptum. Ubi quidem generalis institutio facta est que ex eo unumquemque debitorem habuit, quod ad ipsum predicantibus apostolis nuntiis uerbi preceptum institutionis peruenit. Qui autem interim longe positi, aut prope in occulto  constituti, nondum cognita institutione diuina forte ab hac uita subducti sunt, hoc de ipsis mihi sentiendum uidetur; quod et de illis qui ante ipsam institutionem, siue in preputio, siue in lege fuerunt, quia quod illis fecerunt tempora, hoc istis operata est absentia. Si quis autem pertinax esse uelit et adhuc huiusmodi aliquos in ignotis regionibus, et remotis terrarum sedibus degere contendat, qui forte mandatum diuinum de percipiendo baptismatis sacramento non acceperint, ego uel neminem talem esse, uel si forte aliquis est, si eius culpa non obstitisset, audire et scire potuisse ac debuisse sine cunctatione affirmo, maxime cum Scriptura euidenter clamet: In omnem terram exiuit sonus eorum; et in fines orbis terre uerba eorum . Si igitur in omnem  terram sonus eorum, et in omni terra quidem uel auditi sunt, et contemptores condemnatur, uel auditi non sunt pro culpa sua, et ignorantes ignorantur, et non saluantur. Et hec de tempore institutionis baptismi, et de debito percipiendi baptismi dicta sunt.



CAP. uI. Quid distet inter baptismum Ioannis, et Christi; et de forma baptismi Ioannis, et Christi.

Inter baptisma Ioannis et baptisma Christi, hec distantia est quod in baptismo Ioannis per intinctionem aque solum sacramentum dabatur, in baptismate uero Christi cum sacramento etiam res sacramenti percipitur. Ioannes enim peccatores aqua tinxit, et peccata confitentibus penitentiam iniunxit;  Christus baptizat et peccata dimittit. Ille baptizans uenturum et baptizaturum in spiritu predicauit, hic baptizans, ad remissionem peccatorum spiritum infundit. Illic homines baptizabantur in nomine uenturi, hic homines baptizantur in nomine Patris, et Filii, et Spiritus sancti . Sacramentum ergo utrobique quantum ad formam exteriorem idem fuit, sed quantum ad effectum idem non fuit, quia illic sacramentum solum fuit; nam remissio peccatorum non fuit: hic autem et sacramenti forma proponitur, et uirtus sacramenti pariter in remissionem peccatorum condonatur.



CAP. uII. Utrum post datum preceptum baptismi aliquis saluari possit nisi actualiter percepto sacramento baptismi.


Solent quidam siue curiose, siue studiose inquirere, utrum aliquis post indictum et publice propositum baptismatis sacramentum saluari possit, nisi actualiter ipsum sacramentum baptismi percipiat. uidentur enim rationes manifeste esse, et habent auctoritates multas, si tamen habere dicendi sunt, qui non intelligunt. Primum quia dictum est: Nisi quis renatus fuerit ex aqua et Spiritu sancto, non potest intrare in regnum Dei . Et iterum alibi: Qui crediderit et baptizatus fuerit saluus erit . Et sunt alia multa talia, quibus quasi astrui uidetur nullo modo saluari posse eum qui hoc  sacramentum non habuerit; quidquid preter hoc sacramentum habuerit. Si fidem perfectam habuerit: si spem, si caritatem habuerit, etiamsi cor contritum et humiliatum habuerit quod Deus non despicit; ueram penitentiam de preteritis, firmum propositum de futuris, quidquid habuerit saluus esse non poterit si hoc non habuerit. Et hoc totum ita ipsis uidetur, propter hoc quod scriptum est: Nisi quis renatus fuerit ex aqua et Spiritu sancto non intrabit in regnum Dei. Et tamen si quis querat quid factum sit de illis qui pro Christi sanguine effuso siue sacramento aque ab hac uita transierunt, dicere non audent eiusmodi saluos non esse. Et cum ostendere non possit hoc in eo quod supra memoratum est scriptum esse, dicere tamen non audent,  quia ibi scriptum non est, ideo negandum esse. Qui enim dixit: Nisi quis renatus fuerit ex aqua et Spiritu sancto; non addidit, uel effuso sanguine uice aque, et tamen uerum est quanquam hic scriptum non est. Nam si saluus est qui propter Deum aquam suscepit, quare non multo magis saluus est, qui propter Deum sanguinem fudit? Plus enim est sanguinem dare quam aquam accipere. Illud enim quod quidam dicunt: propterea saluos esse qui sanguinem fundunt, quia cum sanguine etiam aquam, fundunt, et in ipsa aqua quam fundunt baptisma percipiunt, quam sit friuolum patet. Si enim propter humorem aque, qui cum sanie cruoris de uulneribus manat baptizati dicuntur, qui interficiuntur,  ergo qui suffocantur uel submerguntur, uel alio quolibet genere mortis  occiduntur, baptizati non sunt in sanguine suo, et frustra mortui sunt pro Christo, quia humorem aque quem intra corpus habuerunt non effuderunt. Quis hoc dicat? Ergo in sanguine baptizatur, qui pro Christo moritur; qui et si sanguinem non effundit ex uulnere, dat uitam que pretiosior est sanguine. Nam sanguinem fundere posset; et si uitam non daret, et minus esset sanguinem fundere quam uitam dare. Bene ergo sanguinem fundit, qui uitam ponit pro Christo, et habet baptisma suum in uirtute sacramenti, siue qua sicut sacramentum ipsum accepisse non prodest; ita cum illa habetur, sacramentum habere non posse, non nocet. uerum ergo  est  quod qui pro Christo moritur, in Christo baptizatur. Ita, inquiunt, uerum est quamuis ibi dictum non est, et ideo uerum est quia alibi dictum est; etiam si ibi dictum non est. Qui enim dixit: Nisi quis renatus fuerit ex aqua et Spiritu sancto, non potest intrare in regnum Dei; idem ipse alibi dixit: Qui me confessus fuerit coram hominibus: confitebor et ego eum coram patre meo . Quod ergo ibi dictum non est subintelligendum tamen est, quamuis dictum non est, quoniam alibi dictum est: uidete ergo quid dicunt: Ideo inquiunt quod dictum non est; subintelligendum est ubi dictum non est, quoniam alibi dictum est. Si ergo hoc in hoc loco subintelligendum est ubi dictum non est, quoniam alibi dictum est, quare  similiter etiam de fide subintelligendum non est; quoniam alibi dictum est: Qui credit inquit, in me mortem non uidebit in eternum?  Item qui dixit: Nisi quis renatus fuerit ex aqua et Spiritu sancto, non potest intrare in regnum Dei; ipse dixit: Qui credit in me, non morietur in eternum . Aut ergo nega fidem, aut concede saluationem. Quid tibi uidetur? Ubi fides est, ubi spes est, ubi caritas est; denique ubi plena et perfecta uirtus sacramenti est, salus non est; quia solum sacramentum non est, et ideo non est, quia haberi non potest: Qui crediderit, inquit, et baptizatus fuerit, saluus erit. Ecce ergo dubium non est, quin ubi fides est et baptismus est, salus sit. Et quid sequitur? Qui uero non crediderit, condemnabitur .  Quare ita dicere uoluit? Quare non dixit: Qui non crediderit et baptizatus non fuerit condemnabitur, sicut dixerat: Qui crediderit et baptizatus fuerit, saluus erit? Quare, nisi quia credere uoluntatis est, et quia fides credere uolenti deesse non potest. Et idcirco in eo qui non credit semper praua uoluntas arguitur ubi necessitas nulla esse potest, que ad excusationem pretendatur. Baptizari autem in uoluntate esse potest, etiam quando non est in possibilitate; et idcirco iuste bona uoluntas cum deuotione fidei sue non despicitur, quamuis ab eo quod foris est sacramento aque percipiendo articulo necessitatis prepediatur. uis nosse plenius an ne ratio hec alicubi auctoritate manifestiori se probet,  quamuis et ille quas supra commemorauimus auctoritates tam manifeste uideantur, ut de ueritate ipsarum dubitari non possit? Audi tamen adhuc aliud si forte euidentius tibi demonstrari possit, de quo dubitari non debes. Beatus Augustinus in libro De unico baptismo sic ait: Etiam atque etiam considerans, inuenio non tantum passionem pro nomine Christi id quod deerat baptismo posse implere, sed etiam fidem conuersionemque cordis, si forte ad celebrandum mysterium baptismi in angustiis temporum succurri non potest. uides quoniam manifeste testatur fidem et cordis conuersionem, bone uoluntatis ad salutem posse sufficere, ubi uisibile sacramentum aque ex necessitate contigit haberi non posse. Sed ne forte contrarietas aliqua tibi esse  uideatur, in eo quod postea in libro retractationum exemplum de latrone quod ad hanc sententiam in qua dixerat effusionem sanguinis, siue fidem et cordis conuersionem, uicem baptismi implere posse, comparandam assumpserat, improbauit dicens: In quarto libro cum dicerem uicem baptismi posse habere passionem, non satis idoneum posui illius latronis exemplum, qui utrum fuerit baptizatus incertum est. Sed considerare debes quod in hoc loco exemplum tantum quod ad probationem sententie adduxerat correxit ipsam sententiam, non reprobauit. Quod si putas idcirco sententiam illam improbandam quia exemplum correctum est, ergo falsum est quod dixerat effusionem sanguinis uicem baptismi posse habere, quoniam ad illud probandum  exemplum ipsum positum est. Non enim ait cum dicerem uicem baptismi posse habere fidem, sed cum dicerem, inquit, uicem baptismi posse habere passionem, quamuis utrumque in ipsa una sententia posuisset. Si ergo ad id quod dixit uicem baptismi posse habere passionem exemplum positum est cum ipsum sine ambiguitate ulla uerum esse constet, patet quod exemplum postmodum correctum est, sed sententia non est improbata. Oportet ergo ut aut confitearis uicem baptismi, in articulo necessitatis fidem ueram et confessionem cordis implere posse, aut ostendas qualiter fides uera et caritas non ficta haberi possit, ubi salus non sit. Nisi forte dicere uelis neminem, fidem ueram et caritatem ueram habere posse, qui uisibile sacramentum aque  non sit habiturus. Quod tamen qua ratione uel auctoritate probes ignoro. Sed nos interim non contendimus utrum aliquis qui baptismi sacramentum percepturus non est; ista habere possit, hoc solo duntaxat constante, quod si quis esset qui hec haberet etiam sine uisibili sacramento aque perire non posset. Multa sunt alia que super hoc approbandum adduci potuissent, sed nos que superius in tractatu sacramentorum ad idipsum probandum posuimus: nequaquam iterum replicanda putamus.



CAP. uIII. De sacramentis neophytorum.

Neophytus nouitius interpretatur. Neophytus uocatur nuper ad fidem conuersus, siue rudis in disciplina religiose conuersationis. Nouiter ad fidem conuersi  uisibilibus sacramentis instruendi sunt, ut per ea que uident, intelligant que non uident. Admonendi sunt huiusmodi ut considerent nouam non esse fidem, in qua noui sunt ipsi; quoniam ab initio mundi sicut nullo tempore defuerunt fideles et iusti membra Christi, ita ab initio nunquam defuerunt sacramenta salutis que precesserunt in preparationem et signum redemptionis, que completa est in morte Christi. Prima namque etate Abel agnum obtulit in sacrificio figuram mortis Christi. Secunda etate Ne arcam in diluuio gubernauit, sicut Christus Ecclesiam inter fluctus tentationum regens mergi non sinit. Tertia etate Abraham pro filio oblato arietem mactauit, sicut Deus Pater uerbum suum pro salute mundi obtulit. In quo tantem diuinitate  inuiolabili permanente sola humanitas dolorem mortis sustinuit. Postea eductus est populus Isrel de Aegypto per mare Rubrum in columna ignis et nubis, sicut fideles Dei de tenebris peccati liberantur, renouati per sacramentum baptismi Christi sanguine consecratum; ipsum fide sequentes in quo est et nubes humanitatis et ignis diuinitatis. Quarta etate in Ierusalem regnum populi Dei sublimatur temporale, prefigurans eternum; in quo princeps pacis, pater futuri seculi , fideles suos ad uisionem eterne pacis introducet. Huius autem regni exordium Dauid exstitit, qui per multas tribulationes probatus, et glorificatus, pacis successorem Filium reliquit, ut ostendatur quod ad future pacis quietem peruenire non possint, qui in presenti uita contra tentationes  et tribulationes uincendas fortes non fuerint. Propter hoc qui in Sabbato sancto paschalis solemnitatis baptizandi sunt, quarta hebdomada quadragesimalis obseruantie, que continentie nobis arma ministrat et in quarta eiusdem hebdomade feria catechizandi deferuntur ad ecclesiam: ibi audituri et instruendi qualiter contra spirituales nequitias sunt pugnaturi. Sed tamen usque in Sabbatum Paschalis solemnitatis eorum baptismus differtur, hoc attendente Ecclesia quod quid ad agnitionem in presenti uita uocantur, in spe future quietis baptizantur. Quinta etate populus propter peccata sua in Babylonem captiuus ducitur, et rursus Deo miserante post septuaginta annos soluto captiuitatis iugo ad terram suam reuocatur. Quoniam populus Dei qui in hac uite  que septenario dierum uoluitur, uanitati et confusioni subiectus, mortalitatis iugum portat, post finem eius a corruptione liberatur. Sic igitur ab initio nullo tempore sacramenta Dei defuerunt, quibus fidelis populus ad perceptionem inuisibilium nutriretur, et exercitaretur ad cognitionem, ad ultimum sexta etate de uirgine natus est Christus, sicut sexta die de terra uirgine primus homo est plasmatus. Ipse ergo quasi consummaturus omnia, cum ad uirilem etatem peruenisset, tricesimo etatis sue anno a Ioanne baptizatus est; non necessitate, sed dispensatione, ut lauacrum emundandis sanctificaret. Dehinc apostolos ministros Euangelii conuocans regnum celorum uenturum predicare cepit; et nouissime in consummationem omnium semetipsum hostiam pro  mundi redemptione in ara crucis Patri offerens mortem sustinuit, ut credentibus in se mortis timorem tolleret, et a morte resurrexit ut pro se morientibus spem uite et resurrectionis daret. Postea ascensurus in celos discipulos in mundum uniuersum misit docere et baptizare omnes gentes, ut uocarentur qui precedentem sequerentur ad uitam. Hec sunt sacramenta fidei Christiane ab initio condita in fine credenda, sine fine profutura. Hec sunt quibus catechizandos imbuimus, et eorum qui sacramento nouitatis regenerandi sunt, fidem salutari confessione promerendam exigimus.



CAP. IX. De catechizatione.

Catechumenus instructus uel audiens interpretatur;  catechizare enim est instruere, quoniam baptizandi prius instruuntur et docentur que sit forma fidei Christiane, in qua eos saluos fieri et sacramentum salutis suscipere oportet, sicut scriptum est: Ite, docete omnes gentes, baptizantes eos in nomine Patris et Filii, et Spiritus sancti . Prius docete, postea baptizate. Docete ad instructionem, baptizate ad emundationem. Docete ad fidem, baptizate ad peccatorum remissionem. Idcirco docete quia qui crediderit, ideo baptizate; quia qui baptizatus fuerit, saluus erit . Hec igitur forma catechizationis a primis temporibus Christiane fidei instituta est. Que tunc quidem necessario seruabatur quando adultis et intelligentiam habentibus priusquam ad baptismi sacramentum accederent, regula  fidei Christiane nuntiabatur, ut uel sponte fidei acquiescentes digni regeneratione spirituali iudicarentur, uel credere nolentes merito a perceptione sacramenti Dei uelut indigni repellerentur. Ad obtinendam quippe salutem idcirco arbitrium hominis consulendum est, quoniam opus salutis uoluntarium esse oportet. Et hoc quidem a principio sic factum est. Postquam autem ad fidem multitudo gentium introiuit iam nunc etiam in iis qui a fidelibus generantur paruulis; eadem forma seruatur, quos et ipsos mater Ecclesia prouida dispensatione sacramento salutis interim carere non uult, ne forte ipsa dilatione, a salute alieni fierent, si non percepto sacramento salutis subito ab hac uita exirent. Congrue ergo prouisa est in illis medicina salutis, ut in sacramento  fidei baptizentur, et per alterius fidem Deo reconcilientur, quos per alterius peccatum alienatos constat esse a Deo. Institutum est itaque ad hoc nouum sacramentum ad catechizandos paruulos, exorcizandos, initiandos, et deinde baptizandos, in quibus pro paruulis audit Ecclesia, et ad interrogata respondet et spondet donec ipsi ad intelligibiles annos perueniant, et sacramenta fidei et caritatis et spei per se intelligere ualeant et seruare.



CAP. X. De exorcismo.

Exorcismus de Greco in Latinum adiuratio dicitur. Exorciste enim sunt qui super catechumenos siue super energumenos; id est eos qui habent spiritum immundum, inuocant nomen Domini Iesu diuina uirtute obiecta; adiurantes eum ut egrediatur  ab illis. Recte ergo post catechizationem exorcismus sequitur, ut ab eo qui iam fide instructus est, aduersaria uirtus pellatur. Tria quippe sunt usque ad susceptionem nouitatis perficienda, quibus baptizandus quasi concipitur et nutritur, et usque ad integritatem noue uite promouetur. Hec autem sunt catechismi, exorcismi, orationes. Primum itaque catechizatur baptizandus, ut ad fidem proprio moueatur uoluntatis arbitrio. Deinde exorcizatur ut ab eo diaboli potestas iniqua pellatur. Additur etiam oratio ut gratia preueniat et subsequatur, que uires prebeat libero arbitrio, et qua procul fiat uniuersa maligni spiritus illusio. Forma igitur exorcismi in hunc modum perficitur. Signatur primo baptizandus crucis  signaculo in fronte, in pectore, in oculis, in naribus, in auribus, in ore, ut totius corporis sensus hoc signaculo muniantur, cuius uirtute omnia nostra sacramenta complentur, et omnia diaboli figmenta frustrantur. Postea datur sal benedictum in os eius, ut sapientia conditus fetore careat iniquitatis, et ultra non putrescat a uermibus uitiorum. Deinde exsufflatur malignus fortis, ut spiritus spiritu pellatur. Postea tanguntur ei aures et nares saliua, ut tactu superne sapientie, et aures eius aperiantur ad audiendum uerbum Dei, et nares similiter ad discernendum odorem uite et mortis. Hoc est sacramentum apertionis quod Dominus in Euangelio significauit, quando aures et os tetigit surdi et muti, dicens; Ephpheta, quod est adaperire .



CAP. XI. De his que post exorcizationem sequuntur in baptismo.


His ergo completis, uenit sacerdos ad fontem: consecratur fons In nomine Patris, et Filii, et Spiritus sancti; ut sanctitas sacramenti non ex eo qui ministrat, sed ex eo qui sanctificat constare sciatur, sicut scriptum est: Hic est qui baptizat . Sic enim nec a bono melius datur, nec a malo peius accipitur, quia sanctitas sacramenti non in merito ministrantium, sed in Dei sanctificantis uirtute perficitur. Traditur etiam noue uite auditoribus symbolum fidei, in quo apostolice doctrine forma consistit. Postremo oblatus ad baptismum paruulus, et interrogatus a sacerdote an abrenuntiet Satane, et  omnibus operibus eius, atque omnibus pompis eius, per ora gestantium respondet, ut qui aliena iniquitate obligatus est, aliena fide et confessione saluatur. Post abrenuntiationem factam, ungitur oleo sacro in pectore tanquam muniatur aduersus hostem, ne ei deinceps immunda et noxia persuadere possit. Ungitur et inter scapulas, ubi uigor portandi oneris est, ut fortitudinem accipiat ad portandum onus Domini. Deinde interrogatur an credat in Deum Patrem, et Filium, et Spiritum sanctum, unam esse Ecclesiam catholicam, remissionem peccatorum et uitam eternam. Sub hac igitur fidei responsione, trina mersione a sordibus uetustatis abluitur, et nouum hominem indutus triduane morti Christi consepelitur, sicut ait Apostolus: Quicunque  in Christo baptizati sumus, in morte ipsius baptizati sumus. Consepulti enim sumus cum Christo per baptismum in mortem, ut quomodo Christus resurrexit a mortuis, ita et nos in nouitate uite ambulemus . Trina enim immersio, trina est cogitationis, locutionis et operationis emundatio. Completis autem baptismi sacramentis, postquam baptizatus a fonte ascendit, sacro chrismate in uertice ungitur, ut spiritum Christi participando merito deinceps Christianus appelletur, coheres regni et glorie sacra unctione effectus. Exinde traditur Christiano uestis candida, ut qui prime natiuitatis decorem uetustatis pannis obfuscauerat, habitu regenerationis, glorie preferat indumentum. Tegitur etiam post sacram unctionem eius caput sacro uelamine, ut intelligat  se diademate regni et sacerdotali dignitate potiri. Ad ultimum datur cereus accensus in manum eius, quatenus implere doceatur illud euangelicum quo dicitur: Sic luceat lux uestra coram hominibus ut uideant uestra bona opera, et glorificen. Patrem uestrum qui in celis est . Hanc igitur lampadem si inexstinguibilem seruauerit, inter uirgines sapientes cum sponso celesti ad nuptia introibit.



CAP. XII. De patrinis.

Patrini uocantur qui paruulos ad baptismum offerunt, et pro ipsis spondendo quasi fideiussores ad Deum fiunt. Hi propterea patrini uocantur, quia regenerandos ad uitam nouam offerunt et quodammodo  auctores fiunt ipsius regenerationis noue. De quibus placuit patribus ut per singulos baptizandos patrini singuli admitterentur, id est unus tantum, siue uir siue mulier. Propterea fortassis ne spiritualis cognatio, cui reuerentiam exhibere oportebat, passim diffusa, in matrimonii copula obesse potuisset. Sed quedam Ecclesie hanc consuetudinem non seruant, plures ad susceptionem paruulorum admittentes. Hoc similiter sancitum est, ut alium in baptismo uel in chrismate, hoc est confirmatione, in filiolum non suscipiat, is qui baptizatus non est uel confirmatus. Sed nec monachi compatres aut commatres facere possunt, quibus eiusmodi commercia familiaritatis prohibentur. Patrini fideiussores sunt, pro iis quos in baptismo susceperunt, ut eos, cum ad legitimam  etatem peruenerint, admoneant fidem rectam et conuersationem bonam custodire. Ante omnia symbolum et orationem Dominicam ipsi teneant, et eis insinuent, pro quorum fide sponsionem fecerunt.



CAP. XIII. De rebaptizatione.

Apostolus dicit: Unus Deus, una fides, unum baptisma . Quod ergo unum, geminari non potest, quapropter ualde rationabili definitione a sanctis Patribus institutum est, ut qui semel baptismi sacramentum percepisse cognoscitur, nulla ratione illud iterato accipiat siue in Ecclesia, siue extra Ecclesiam, hoc est a Catholico, siue ab heretico, siue denique a fideli, siue ab infideli cuiuscunque conditionis, etatis, aut sexus persona illud acceperit,  modo tantum secundum rectam Catholici baptismatis formam acceperit, ratum constare debebit, nec ulla ratione poterit iterari. Quod enim bonum accepit, quare bonum non iudicetur etiamsi a bono non accepit? Non enim illius erat a quo accepit, uel potius per quem accepit, qui bonus non fuit, sed illius in cuius nomine accepit qui semper bonus, malum dare non potuit. Propter hoc eos qui ab hereticis in nomine Trinitatis baptizati sunt, cum ad unitatem Ecclesie redeunt non rebaptizari, sed uel unctione chrismatis, uel impositione manus reconciliari catholice Ecclesie antiqua Patrum traditio instituit, sicut pridem arianos, per impositionem manus occidens, per unctionem uero sacri chrismatis ad ingressum Catholice Ecclesie oriens reformauit.  Nam qui solum sacramentum foris acceperunt, intus per impositionem manus spiritum accipiunt. Placuit tamen eos qui se baptizatos nesciunt, et sui baptismatis testes non habent, sine cunctatione baptizari; quia iteratum dici non debet, quod factum esse nescitur. Queritur etiam de iis qui mimice, id est iocose baptizantur, utrum uerum et plenum sacramentum baptismi percipiant. Sed sciendum quod aliud est aliquid iocose uel lusorie dare, siue accipere; et tamen uelle dare aut accipere, et hoc omnino intendere, ut detur et accipiatur, quod iocose uel datur uel accipitur. Aliud autem aliquid agere quod formam illius in opere habeat; et tamen hoc nolle agere neque intendere ut hoc agatur, sed aliud aliquid quodcunque. Ubi ergo intentio baptizandi  est, etiamsi reuerentia debita in agendo non est, sacramentum quidem est, quia omnino agitur, et hoc intenditur; nec tamen sine culpa agentis, quia quod agitur et intenditur non digne agitur. Ridiculum autem omnino est ut, ubi intentio agendi nulla constat, opus esse dicatur, propter speciem quamdam assimilatam operi, non propter hoc assumptam, sed forte prouenientem ex alio quocunque. Eiusmodi est quod quidam imperiti existimant uerba illa que ad conficiendam Eucaristiam instituta sunt: a quacunque persona siue in quocunque loco et qualicunque intentione super panem et uinum prolata, effectum consecrationis et sanctificationis habere, quasi sacramenta Dei sic instituta sint, ut nullam operandi rationem admittant; sed tumultuosa quadam  et uiolenta atque irrationabili pertinacia sine omni intentione aut uoluntate operantium ad effectum procedant. Ego filium meum forte ad balnea tuleram. ueni ad aquam non ut baptizarem, sed ut balnearem: non ut sacramentum darem, sed ut sordes  abluerem, uel carnem fouerem. Posui paruulum meum in aquam, sed quia uolui ut bene cresceret, et prodesset, dixi forte sicut dixissem in manducando et bibendo, sicut in arando et seminando, siue aliud quodcunque agendo dixissem, dixi: In nomine Patris, et Filii, et Spiritus sancti. Tu uenis et dicis mihi, quod baptizatus est filius meus. Ego balneatum scio, baptizatum nescio. Quod si idcirco baptizatum putas, quia cum mergerem dixi: In nomine Patris, et Filii, et Spiritus sancti; ergo et offa baptizata est quia cum mergerem illam dixi: In nomine Patris, et Filii, et Spiritus sancti. uide ergo et considera quod rationale esse oportet opus ministeriorum Dei, nec propter solam formam preiudicare ubi intentio agendi nulla est.



CAP. XIu. Quare in sola aqua baptismus celebratur.


Sciendum est etiam quod in solo elemento aque sacramentum baptismi consecrari institutum est, quia sola hec plenam habet et perfectam mundationem. Alii uero liquores omnes aqua purificantur. Et si quid alio quolibet liquore tactum fuerit, aqua abluitur, ut emundetur. Propterea in sola aqua sacramentum emundationis constat, sicut scriptum est: Nisi quis renatus fuerit ex aqua et Spiritu sancto, non potest introire in regnum Dei .



CAP. Xu. De forma baptismatis.

Baptismi forma iam olim in diluuio precessit, ubi in figura saluandorum octo anime per lignum saluate sunt. Similiter et in mari Rubro, ubi aqua  baptismum, et rubor sanguinem preferebat. Similiter in aqua aspersionis cui cinis rufe uitule miscebatur, que carnem Christi figurabat, que feminino sexu designatur propter infirmitatem, rufa propter sanguinem.



PARS SEPTIMA. DE CONFIRMATIONE.



CAP. I. De chrismate et eius usu.


Chrismatis unctionem iam ab antiquo in ueteri Testamento institutam legimus, qua tunc quidem reges solum et sacerdotes liniebantur. Quorum unctione  singularis ille unctus prefigurabatur, qui pre cunctis participibus suis unctus est , ut cum illo participerant in nomine, qui participes illius esse mererentur in unctione. A chrismate enim Christus dicitur, et a Christo Christianus nominatur. Propterea ex quo nomen omnes communicare ceperunt, omnes unctionem accipere debuerunt, quia in Christo omnes genus electum sumus, et regale sacerdotium . Chrisma ex oleo et balsamo conficitur, quia per oleum infusio gratie, per balsamum odor bone fame designatur.



CAP. II. Quod impositio manus per solos pontifices celebratur.

Manus impositio que usitato nomine confirmatio  uocatur, qua Christianus unctione chrismatis, per impositionem manus in fronte signatur; solis episcopis apostolorum uicariis debetur, ut Christianum consignent, et spiritum Paracletum tradant; sicut  in primitiua Ecclesia Spiritum sanctum per impositionem manuum dandi soli apostoli potestatem habuisse leguntur.



CAP. III. De eo quod Syluester papa instituit ut presbyter baptizatum chrismate in uertice liniat.

In gestis pontificalibus legitur quod Syluester papa constituit ut baptizatum presbyter in uertice chrismate liniat, propter occasionem quidem mortis, ne forte per absentiam episcopi, et difficultatem eum consequendi, sine manus impositione baptizatum ab hac uita migrare contingeret. Quod quidem omnino periculosum esset. Quia sicut in baptismo remissio peccatorum accipitur, ita per manus impositionem Spiritus Paracletus datur; illic gratia attribuitur  ad remissionem peccatorum, hic gratia datur ad confirmationem. Quid autem prodest si a lapsu erigeris, nisi etiam ad standum confirmeris? Propterea timendum est iis qui per negligentiam amittunt episcopi presentiam, et non suscipiunt manus impositionem, ne forte propterea damnentur; quia festinare debuerunt dum potuerunt. Propter eos enim qui articulo temporis preueniuntur, instituta est illa qua sacerdos baptizatum statim in uertice linit, sacri chrismatis unctio, ut in hoc ipso ostendatur quantum sacramentum istud necessarium sit ad salutem, cum tam sollicite uniuersis cauetur ne forte sine ipso ab hac uita subtrahantur. Manifestum est autem quod primis temporibus omnis unctio chrismatis per solos pontifices fiebat.  Sed et posteaquam institutum est, ut baptizatum sacerdos in uertice liniat, consignatio tamen frontis solis pontificibus reseruatur. Solus enim pontifex frontem consignare et linire potest, et Spiritum sanctum tradere.



CAP. Iu. Utrum maius sacramentum sit, impositio manus an baptismus.

De sacramento confirmationis, id est impositionis manuum etiam queritur utrum maius sit sacramentum quam baptismus. Sed sicut sacri canones definiunt, utrumque magnum omnino est sacramentum, et summa deuotione pensandum. Quamuis tamen alterum, id est impositio manuum in eo quod a solis pontificibus celebratur, maiori uideatur reuerentia colendum, sed hec duo ita coniuncta sunt  in operatione salutis, ut nisi morte interueniente omnino separari non possint.



CAP. u. Quod non debeat iterari manus impositio sicut nec baptismus, et quod a ieiunis celebranda sit.

De sacramento impositionis manuum definitum  est, ut nulla ratione iteretur, sicut nec baptismus; et si forte id factum fuerit graui penitentia est plectendum. Hoc quoque statutum est, ut impositionis manuum sacramentum, non nisi a ieiunis, uel detur uel accipiatur; filii qui accipiunt perfecte etatis fuerint, ut mundi donum Spiritus sancti accipiant. Sicut enim duobus temporibus in Pascha uidelicet et Pentecoste baptisma, quod illis solum temporibus generaliter celebrandum est, a ieiunis celebrari debet, ita etiam donum Spiritus sancti per manus impositionem a ieiunis pontificibus et a ieiunis solum conuenit celebrari, exceptis infirmis, et morte periclitantibus.



CAP. uI. Quanto tempore debeant esse sub disciplina chrismatis qui manus impositionem acceperunt.

 Solent quidam querere quando tempore debeant unctionem chrismatis obseruare in capite ut scilicet capita non lauent qui accipiunt manus impositionem, absque tempore baptisterii. Quibus responderi potest conueniens esse, ut tanto tempore aduentus Spiritus sancti apud unumquemque qui eum accepit celebretur, quanto tempore generaliter ab Ecclesia celebratur aduentus Spiritus sancti super apostolos, hoc est septem diebus. Et merito; quia septem sunt dona Spiritus sancti; et in septem comitibus ad hospitem suum Spiritus sanctus uenit. Et dignum est ut habeat unusquisque diem suum et unicuique in die suo conuiuium preparetur. Alium diem habet sapientia, alium intellectus, alium consilium,  alium fortitudo, alium scientia, alium pietas, alium timor. Talia conuiuia Christus apud hospites suos exercet: talia et Spiritus sanctus.



PARS OCTAuA. DE SACRAMENTO CORPORIS ET SANGUINIS CHRISTI.



CAP. I. De eius excellentia.


 Sacramentum corporis et sanguinis Christi unum est ex his in quibus principaliter salus constat, et inter omnia singulare; quia ex ipso omnis sanctificatio est. Hec enim hostia semel pro mundi salute oblata, omnibus precedentibus et subsequentibus sacramentis uirtutem dedit, ut ex illa sanctificarent per illam liberandos omnes.



CAP. II. Quando institutum sit sacramentum corporis et sanguinis Christi.

Sacramentum corporis et sanguinis sui ipse Dominus iehsu Christus instituit, quando post cenam ueteris pasche panem et uinum in corpus et sanguinem suum diuina potentia transmutans apostolis sumendum tribuit, et ut idem post hoc in memoriam sui agerent precepit.



CAP III. Utrum mortale an immortale corpus suum in cena Christus discipulis tradidit.


Solent quidam querere quale corpus suum discipulis suis Dominus Christus tradidit. Hoc est passibile an impassibile, mortale an immortale, et cetera que ad hanc questionem pertinent. Ego in eiusmodi  diuina secreta magis ueneranda quam discutienda censeo. Simplicitati fidei hoc sufficere puto, si dicimus quod tale dedit quale uoluit, et rursum quale dedit ipse nouit. Ideo enim tale dedit quale uoluit, quia omnipotens erat; et potuit omne quod uoluit. Ideo autem ipse nouit quale dedit, quia sapientia erat; et non potuit ignorare quod fuit, propterea leuius se questione absoluit, et fortassis tutius in semetipse subsistit, qui non dicit mortale dedit, ne uideatur dicere contra  sacramenti dignitatem, nec dicit immortale dedit, ne existimetur credere contra eam que in Christo ante resurrectionem fuit mortalis corporis ueritatem. Propter hoc fortassis melius est, ut neutrum definire presumamus, quamuis tamen alterum fuisse credamus. Sic itaque non dicatur hoc uel hoc fuit, quamuis tamen credatur quod alterum fuit. Quod si alterum dicendum est ergo absque preiudicio ueritatis magis sensu ad illud accedo, ut illud impassibile et immortale, quantum scilicet pertinet ad sanctificationem sacramenti tradidisse dicatur. Si quis autem obiiciendum putet, quod ante resurrectionem Dominus iehsu Christus corpus mortale portabat, et hoc ipsi indubitanter profitemur mortalem fuisse Dominum Iesum secundum susceptam humanitatem;  quia si mortalem fuisse non crederemus, mortuum negaremus. Humana ergo natura in Christo mortalis fuit, sed uoluntate, non necessitate. Ex eo enim quo per gratiam ab omni peccato munda uerbo Dei in unitatem persone iuncta est, ab omni mortis necessitate et debito libera facta est, ut nichil morti deberet pro eo quod peccati nichil haberet. Sustinuit tamen sponte mortalitatem, quia mortem sustinere uolebat; qui si mortalitatem non sustinuisset mori omnino non potuisset. Sic ergo sponte mortalitatem portauit, quousque mortem gustaret, et ita mortalitatem deponeret. Quia ergo uoluntate non necessitate mortalis fuit, ipsius mortalitatis proprietatem, secundum quod ratio et ordo temporis postulabat, priusquam eam per mortem totam exueret, aliquando  ex parte quando uoluit deposuit, et rursum quando uoluit recepit. Ut in hoc ipso probaret, quod inquantum eam sustinuit, ex necessitate non esset, qui sic pro potestate inquantum uoluit eam non habere, sustinere omnino non posset. Legitur in Euangelio quod Dominus iehsu Christus cum uerbum uite predicaret, et ad uitam mortales et morituros inuitaret, zelantes hostes quem ratione conuincere non poterant, furore exstinguere uolebant. Itaque quasi in eum qui nichil amplius mortali haberet: Manus iniecerunt in ipsum, et duxerunt eum in supercilium montis, ut illinc eum precipitarent . Ipse autem ut ostenderet se quidem mortalem esse, sustinuit ut teneretur; et ut iterum demonstraret, quod uoluntate non necessitate mortalitatem et  passibilitatem ferebat, non sustinuit ut precipitaretur. Cum esset ducendus, teneri se patienter tolerabat. Cum autem esset precipitandus, potenter per medium illorum transibat. Quando uoluit tenebatur, et quando uoluit non tenebatur. Quantum uoluit et quando uoluit naturam mortalitatis admisit. Quantum autem eam sustinere noluit, et quando noluit, eamdam a se potestate remouit. Transiens, inquit, per medium illorum ibat . Nunquid putas quod Christus luctando se de manibus inimicorum subtraxerit, cum ab eis teneretur ut transiens liber per medium illorum iret? Ergo fortitudo corporis sola in eo laudanda est, non uirtus Deitatis? Non ita conuenit, sed exhibuit se qualem uoluit admittens ad  se, ex eo quod sponte portabat quantum uoluit. Si ergo Christus naturam mortalitatis secundum rationem dispensationis diuine priusquam eam perenniter uicturus exueret secundum tempus aliquando ex parte deposuit, et iterum cum tempus postulabat assumpsit, quid mirum est si dicitur aliquando pro causa et ratione temporis, secundum aliquid et totam deposuisse, in qua tamen adhuc cum tempus postulabat passurus fuit? Si ergo hoc esse potuit, ut ipse seipsum manibus gestaret, et discipulis sine corruptione sui edendum distribueret; et tamen ipse qui dedit et qui dabatur qui portauit, et qui portabatur idem esset, quid mirum est si dicitur, quod ipse in eo quod dabat, mortalis fuit, et in eo quod dabatur immortalis fuit, et tamen ipse qui mortalis dabat,  et qui immortalis dabatur non duo, sed unus ipse fuit? Quomodo mortalis non dabatur qui inuisibiliter sumebatur, et incorruptibiliter manducabatur? inuisibiliter sumebatur quantum ad formam dico propriam corporis sui, non quantum ad speciem sacramenti sui. Inuisibiliter enim sumebatur, quia in eo quod sumebatur quod ipse erat non uidebatur. Christus enim sumebatur et species panis et uini tantum uidebatur. Ideo dico inuisibiliter sumebatur, et quod erat non uidebatur. Si ergo in eo quod dabat, quod ipse erat uidebatur, et in eo quod dabatur, quod ipse erat non uidebatur, etsi in eo quod dabat tenebatur et crucifigebatur, et in eo quod dabatur frangebatur et non diuidebatur, edebatur et non corrumpebatur: quid miraris si in eo quod dabat mortalis dicitur,  in eo quod dabatur immortalis et impassibilis fuisse predicatur? Hoc tamen sic dicta sint ut nemini in eo quod latet preiudicium fiat.



CAP. Iu. Utrum corpus Christi fuit quod Iudas per intinctam buccellam accepit.

Querunt et hoc utrum corpus Christi illud fuisse credendum sit quod ipse traditori suo per intinctam buccellam porrexit. Cum intinxisset, inquit, iehsu panem, dedit Iude Simonis Iscariotis . Sed, ut dicit beatus Augustinus, non sicut putant quidam negligenter legentes, tunc Iudas Christi corpus accepit. Intelligendum est enim quod iam eis omnibus distribuerat sacramentum corporis et sanguinis sui, ubi et ipse Iudas erat, sicut sanctus Lucas euidentissime narrat. Ac deinde ad hoc uentum est  ubi secundum narrationem Ioannis apertissime per buccellam tinctam atque porrectam suum exprimit traditorem: fortassis per panis tinctionem illius significans fictionem. Non enim omnia que tinguntur abluuntur, sed ut inficiantur nonnulla tinguntur. Si autem bonum aliquod significat hec tinctio, eidem bono ingratum non immerito est secuta damnatio. Et hec quidem uerba sunt beati Augustini super eo quod quesitum est, an Iudas in buccella corpus Christi accepit. Ex eo tamen quod traditori suo Dominus, ad notandum eum, buccellam intinctam dedit, consuetudo habeat ut corpus Christi fideles intinctum non accipiant.



CAP. u. Quod agnus paschalis figura corporis Christi fuit.


Sicut circumcisio olim quantum ad effectum remissionis peccatorum baptismi uicem gerebat, mare Rubrum autem eiusdem similitudinem et figuram preferebat, ita agnus paschalis cuius carnes a populo edebantur, et sanguine postes domorum signabantur, in figura sacramenti corporis Christi precessit. Postquam autem ueritas uenit, signum e medio sublatum est, ex quo iam non erat res que futura significaretur, sed que presens perciperetur. Mansit tamen figura quandiu res nondum fuit, et exhibitum prius est in similitudine quod postmodum complendum erat in ueritate. Aegyptus, mundus; exterminator Deus, agnus Christus; sanguis agni,  passio Christi; domus animarum, corpora; domus cogitationum, corda. Hec sanguine tingimus per passionis fidem, illa sanguine tingimus per passionis imitationem: crucis signum intus et foris opponentes contra aduersarias potestates. Denique carnes agni comedimus, quando in sacramento uerum corpus eius sumendo, per fidem et dilectionem Christo incorporamur. Alibi quod manducatur incorporatur. Quando autem caro Christi manducatur, non quod manducatur, sed qui manducat ei quem manducat incorporatur. Idcirco uoluit Christus a nobis manducari, ut nos sibi incorporaret. Hoc est sacramentum corporis Christi, et res sacramenti corporis Christi. Qui manducat et incorporatur, sacramentum habet, et rem sacramenti habet. Qui manducat et  non incorporatur, sacramentum habet, sed rem sacramenti non habet. Sicut qui incorporatur etiam si manducare non contingat, rem sacramenti habet quamuis sacramentum non habeat. Qui sumit sacramentum habet, qui credit et diligit, rem sacramenti habet. Melius ergo est illi qui credit et diligit, etiamsi sumere et manducare non possit, quam illi qui sumit et manducat et non credit, nec diligit; uel si credit non diligit.



CAP. uI. Quod sacramentum altaris et figura est quantum ad panis et uini speciem, et res est quantum ad corporis Christi ueritatem.

Sunt qui ex quibusdam Scripturarum locis munimentum erroris ducere putauerunt, dicentes in sacramento  altaris ueritatem corporis et sanguinis Christi non esse, sed imaginem illius tantum et speciem et figuram. Propterea quod scriptura aliquoties dicat id quod in Eucaristia altaris sumitur, imaginem illius esse, uel speciem quod in participatione Iesu Christi percipietur. Qui profecto hunc erroris laqueum non inciderent, si uel sacramenta Dei recta et humili fide susciperent, aut Scripturas conuenienti intelligentia tractarent. Nunc autem quia in sacramentis Dei sensum suum fidei preferant in Scripturis sacris, sanam interpretationis formam tenere contemnunt; et fit ut sermo ueritatis amplius eos caligare faciat, dum non recte intellectus errorem pro ueritate ministrat. Quod tamen Scripture uitium non est, sed legentium et non intelligentium cecitas.  Neque sacramentorum Dei confusio, sed presumentium prauitas. Hic autem periculose errauerunt tot manifestis sententiis et assertionibus non dubiis; quedam ambigua preferentes, et in ipsis magis mendacium quam ueritatem eligentes. Non quia hoc ibi magis dicebatur, sed quia hoc ab illis magis credebatur. Quid enim! Nunquid ideo sacramentum altaris ueritas non est, quia figura est? Ergo nec mors Christi ueritas est, quia figura est, et resurrectio Christi ueritas non est, quia figura est. Nam et mortem Christi et resurrectionem figuram esse, et imaginem, et similitudinem, et sacramentum, et exemplum, Apostolus manifeste declarat dicens: Christus mortus est pro debitis nostris et resurrexit propter iustificationem nostram , ut  peccatis mortui iustitie uiuamus. Et apostolus Petrus dicit: Christus passus est pro nobis; uobis relinquens exemplum ut sequamini uestigia eius . Ergo mors Christi exemplum fuit, ut peccato moriamur, et resurrectio eius exemplum fuit, ut iustitie uiuamus. Nunquid ideo ueritas non fuit? Ergo Christus uero mortuus non est, et uere non resurrexit; si mors eius uel resurrectio uera non fuit. Absit! Nam de ipso scriptum est: uere languores nostros ipse tulit, et dolores nostros ipse portauit . Ergo mors Christi uera fuit; et tamen exemplum fuit, et resurrectio eius uera fuit, et exemplum fuit. Quare ergo altaris sacramentum similitudo esse non potest, et ueritas? In alio quidem similitudo, in alio ueritas.



CAP. uII. Tria esse in sacramento altaris: panis et uini speciem, corporis Christi ueritatem, gratiam spiritualem.


Nam cum unum sit sacramentum, tria ibi discreta proponuntur: species uidelicet uisibilis, et ueritas corporis, et uirtus gratie spiritualis. Aliud est enim uisibilis species que uisibiliter cernitur; aliud est ueritas corporis et sanguinis que sub uisibili specie inuisibiliter creditur, atque aliud gratia spiritualis que cum corpore et sanguine inuisibiliter et spiritualiter percipitur. Quod enim uidemus, species est panis et uini; quod autem sub specie illa credimus, uerum corpus Christi est, et uerus sanguis Iesu Christi quod pependit in cruce, et qui fluxit de latere. Nec per panem et uinum corpus et sanguinem tantum  significari credimus; sed sub specie panis et uini uerum corpus et uerum sanguinem consecrari, et speciem quidem uisibilem sacramentum esse ueri corporis et ueri sanguinis; corpus autem et sanguinem sacramentum esse gratie spiritualis. Et quemadmodum species illic cernitur, cuius res uel substantia ibi esse non creditur; sic res ibi ueraciter et substantialiter presens creditur, cuius species non cernitur; uidetur enim species panis et uini, et substantia panis et uini non creditur; creditur autem substantia corporis et sanguinis Christi et tamen species non cernitur. Quod ergo uidetur secundum speciem sacramentum est, et imago illius quod creditur secundum corporis ueritatem; et quod creditur  secundum corporis ueritatem, sacramentum est illius quod percipitur secundum gratiam spiritualem. Sacramentum ergo altaris et Eucaristia diuina, in uero corpore et sanguine Domini nostri Iesu Christi imago est, secundum speciem panis et uini in qua cernitur; et res est secundum substantie sue ueritatem, in qua creditur illic atque percipitur. Et rursum quod nunc uisibiliter secundum sacramenti speciem et corporaliter secundum carnis et sanguinis Christi ueritatem Christum in altari sumimus, sacramentum est, et imago quod ipsum eumdem inuisibiliter et spiritualiter secundum gratie infusionem et Spiritus sancti participationem in corde sumere debemus. Ergo diuinissima Eucaristia que in altari et secundum panis et uini speciem et secundum  corporis et sanguinis Christi ueritatem uisibiliter et corporaliter tractatur, sacramentum est et signum; et imago inuisibilis et spiritualis participationis Iesu, que intus in corde per fidem et dilectionem perficitur.



CAP. uIII. Quare in specie panis et uini Christus sacramentum corporis sui et sanguinis instituit.

uoluit enim sapientia Dei, que se per uisibilia manifestat ostendere quod ipsa animarum refectio est et cibus, et propterea carnem assumptam in edulium proposuit, ut per cibum carnis ad gustum inuitaret diuinitatis. Sed ne rursum humana infirmitas tactum carnis in assumptione horreret, consueti et principalis edulii speciem illam uelauit; et sic  sumendam proposuit, ut sensus in uno foueretur, et fides in altero edificaretur. Fouetur enim sensus in uno dum solita tantum et consueta percipit. Aedificatur autem fides in altero, dum in eo quod uidet quale sit illud quod non uidet agnoscit. Proponitur igitur species panis et uini, ut doceatur plena et perfecta refectio esse in assumptione corporis et sanguinis Christi, ex diuinitate Christi. Plena autem refectio cibus et potus est; cibi autem et potus panis et uinum substantia principalis est. Et proponitur species ex principali substantia refectionis, ut in ea sumatur, et per eam ueritas corporis et sanguinis Christi significetur. Sicut ipse testatur, dicens: Caro mea uere est cibus, et sanguis meus uere est potus . Que tamen corporis et sanguinis  sumptio quia sola sine spirituali effectu salutem non conferat, ipse idem Saluator manifestat, dicens: Caro nichil prodest; spiritus est qui uiuificat . uirtus ergo et plenitudo spiritualis refectionis, que in corpore Christi et sanguine est, per speciem quidem panis et uini significatur; in perceptione autem gratie, infusione interne et eterne refectionis perficitur. Et sic quidem cum tria in uno ibi sint; in primo quidem signum inuenitur secundi; in secundo autem causa tertii; tertio uero uirtus secundi, et ueritas primi: et hec tria in uno sunt, et unum sacramentum. Claret itaque quod diuinissime Eucaristie assumptio sacramentum est, et imago participationis Iesu; quia hoc quod eius sacramentum uisibiliter percipimus signum est quod  ei spiritualiter uniri debemus. Ipsa autem Eucaristia, id est bona gratia; ipsa scilicet hostia sacra diuinissima uocatur; quoniam diuinos facit, et participes diuinitatis eos qui se digne participant. Et quia ipsa signum est et ueritas, in qua uera caro Christi sub specie panis sumitur; et in carne eius digne sumpta, ipsius etiam diuinitatis susceptio et participatio et consortium condonatur; propterea diuinissima et sanctissima et sanctificans sanctificantia omnia et sancta.



CAP. IX. Qualis intelligenda est mutatio panis et uini in corpus Christi.

Per uerba sanctificationis uera panis et uera uini substantia, in uerum corpus et sanguinem Christi conuertitur, sola specie panis et uini remanente, substantia  in et substantiam transeunte. Conuersio autem ipsa non secundum unionem, sed secundum transitionem credenda est; quoniam nequaquam essentie in augmentum accidit, ut per id quod accedit, id ad quod accedit maius fiat; sed transitione, ut id quod accedit, cum illo ad quod accedit, unum fiat. Nec sic in pane corpus Christi consecrari dicimus, ut de pane corpus Christi esse accipiat, nec quasi nouum corpus subito factum de mutata essentia, sed in ipsum corpus uerum mutatam essentiam. Nec ipsam substantiam panis et uini nichilum redactam, quia desiit esse quod fuit; sed mutatam potius, quia eepit esse aliud quod non fuit, et ipsum quod cepit esse ex ea esse non accepit, quia panis  fuit; sed ipsa eius esse accepit quando desiit esse quod fuit. Hoc expressius distinximus propter eos qui ex sua ratione fidei preiudicium faciunt, et sensu suo incedentes asserere nituntur, uel hoc esse solum quod cernitur; uel tale esse quod creditur, hoc est, quia sola panis et uini species cernitur, solam ibi esse panis et uini substantiam, uel quia substantia corporis et sanguinis Christi creditur, possibiliter ei inesse speciem et qualitatem panis et uini que cernitur, quasi non possit species apparere, cuius non adsit substantia; uel substantia latere, cuius non appareat forma.



CAP. X. Quid significant tres portiones ille que de corpore Christi in sacramento altaris fiunt.

Tres portiones ille que in altari fiunt de corpore  Christi, mysticam significationem habent. Est enim corpus Christi uniuersa Ecclesia, caput scilicet cum membris, et inueniuntur in corpore isto quasi tres partes, ex quibus totum corpus constat. Una pars est ipsum caput. Caput enim et caput est, et pars similiter corporis. Itaque caput ipsum pars corporis una est. Alia pars corporis est in membris illis, que iam secuta sunt caput; et sunt cum ipso capite, ubi est ipsum caput. Sicut scriptum est: Ubicunque fuerit corpus, illuc congregabuntur et aquile . Illi ergo qui iam de hac uita exierunt, quorum corpora in sepulcris requiescunt, et anime cum Christo sunt; isti sunt pars corporis altera, et sunt quasi simul due partes iste: caput scilicet et hec altera pars corporis. Propterea in altari  due partes seorsum reseruantur extra calicem, quasi extra passionem. Quoniam ipsum caput iam immortale et impassibile de morte resurrexit amplius moriturum, neque passurum amplius. Et similiter illi qui de hac uita sancti egressi sunt et cum ipso capite suo iam gloriantur, et gaudent, exspectantes et ipsi resurrectionem carnis sue et immortalitatem, iam neque dolorem neque passionem sentiunt ullam, et sunt simul iste due partes extra calicem et extra passionem, quoniam hec priora transierunt. Tertia pars in calice ponitur, significans eos qui adhuc uiuunt in passione, donec et ipsi ab hac uita exeant et transeant ad caput suum, ubi amplius nec moriantur nec patiantur.



CAP. XI. Quod corpus Christi quando diuidi uidetur secundum solam speciem diuiditur, secundum se autem integrum manet, sic in singulis partibus totum, sicut in diuersis locis unum et idem ipsum est.


Noli autem putare quando partes uides in sacramento altaris, quasi diuisum sit uel separatum a se, aut uelut per membra discerptum corpus Christi. Ipse integer manet in se, nec diuiditur, nec partitur. Sed tibi secundum speciem exhiberi oportebat, quod ad mysticam significationem pertinuit. Monstrat ergo tibi foris speciem in qua sensus tuus erudiatur, et seruat intus corporis sui incorruptionem, in qua unitas eius non diuidatur. uidetur pars una et quasi pars esse uidetur, et totum ibi est, et pars altera uidetur et quasi altera uidetur et idem est et totum  ipsum. Etsi tertia pars uidetur similiter, idem ipsum est et totum. Totum hic et totum ibi. Nec minus in parte, quam in toto, nec in toto maius quam in parte. Quotcunque partes feceris, in singulis totum est. Nec mireris, opus Dei est hoc. Si in diuersis locis potest esse unus; quare etiam non in singulis partibus potest esse totus? utrumque mirum est, sed non ideo falsum est, quia mirum est. Et uerum est quia mirum est; nec tamen sit mirum, quia opus Dei est. Non est mirum si mirabilis mirabilia operatur. Quomodo, inquis, corpus unum eodem tempore in diuersis locis esse potest? Hic est, ibi est. Et totum utrobique est et in multis locis similiter. Noli mirari. Qui locum fecit, corpus fecit, et locum in  corpore, et corpus in loco. Et qui fecit ut corpus unum in loco uno esset, fecit sicut uoluit; et si uoluisset, aliter facere potuisset. Nam et quando uult aliter facit, et est sicut ipse uult semper. Quia autem sic ipse fecit ut corpus unum in loco uno esset; tu quod factum est uidisti, et nescis aliud nisi quod factum est quod uidisti. Idcirco miraris quando aliud uides uel audis, quam uidere et audire consueuisti. Ipse autem non miratur quando aliud facit quam quod facere consueuit; quia quando illud fecit sciuit, et tunc quod aliter facere potuisset, si uoluisset. Idcirco cum quod mirari ceperis, et dixerit forte tibi cogitatio tua quomodo hoc esse possit, cogita scientem, et desinet esse mirabile, quidquid illud fuerit. Et si forte mirabile esse non desierit, tamen incredibile  non erit. Si factor omnipotens cogitatur, non erit impossibile quidquid erit.



CAP. XII. Quod ea que in corpore Christi indigne uidentur secundum speciem solam fiunt.

Quod sit contingat aliquando sicut contingere solet, ut uideas aliqua fieri in hoc sacramento, que minus digna esse uidebuntur, noli horrere. Sola species que apparet hoc habet. Tibi monstrat speciem, sibi seruat ueritatem. Exhibet sensui tuo similitudinem cibi corporalis, ut sensus tuus per omnia in suo erudiatur. Seruat corpori suo ueritatem nature inuiolabilis et immortalis, ne in suo corrumpatur. Si in aliquo a similitudine recederet, uerum sacramentum non esset, et proderet se ibi, et tolleret locum fidei, neque iam crederetur. Sed uideretur;  quod fieri non oportet. Itaque quantum ad nos seruat per omnia corruptibilis cibi similitudinem; et tamen non amittit quantum ad se inuiolabilis corporis ueritatem. uidetur corrodi, et manet incorruptus. uidetur affici uel maculari, et perseuerat inuiolatus. Sustinet hec fieri circa se, ne sensus noster aliquid alienum percipiat, sed non recipit hec in se, ne incorruptibilis natura sinceritatem suam amittat. Tanta est dignitas et munditia corporis Christi, ut nec corruptione aliqua affici possit, nec sordibus maculari. Itaque si quando hec fieri uideris, noli timere ipsi, sed sollicitus esto tibi. Ipse ledi non potest; tu noceri potes, qui male credere potes.



CAP. XIII. Quid fiat de corpore Christi et corporali presentia eius post sumptionem sacramenti


Sed fortassis iterum dicit tibi cogitatio tua, quid fiat de corpore Christi postquam sumptum fuerit et comestum. Tales sunt cogitationes hominum, ut uix quiescere uelint in his maxime que querenda non sunt. Dicit ergo tibi cor tuum: Quid factum est de corpore Christi, postquam illud sumpsi et manducaui? Audi ergo. Corporalem presentiam Christi queris? In celo quere. Ibi Christus est ad dexteram Dei Patris sedens. Tecum ad tempus esse uoluit, quando et quandiu necesse fuit. Exhibuit tibi ad tempus corporalem presentiam suam, ut te ad spiritualem excitaret. Ideo corporaliter ad te uenit, et exhibuit tibi ad tempus corporalem presentiam  suam, ut per illam spiritualis inueniretur, que non auferretur. Ita per carnem assumptam olim in mundum uenit, et secundum presentiam corporalem ad tempus cum hominibus conuersatus est, ut eos ad spiritualem presentiam querendam et inueniendam excitaret. Postea completa dispensatione secundum corporalem presentiam recessit, et secundum spiritualem presentiam remansit. Nam ut ostenderet, quod secundum spiritualem presentiam non recedebat, quando secundum corporalem presentiam abire disponebat, ait: Ecce ego uobiscum sum omnibus diebus usque ad consummationem seculi . Sic ergo in sacramento suo modo temporaliter uenit ad te, et est eo corporaliter tecum, ut tu per corporalem presentiam ad spiritualem  querendam exciteris, et inueniendam adiuueris. Quando in manibus sacramentum eius tenes, corporaliter tecum est. Quando ore suscipis, corporaliter tecum est. Quando manducas, et quando gustas, corporaliter tecum est. Denique in uisu, in tactu, in sapore, corporaliter tecum est. Quandiu sensus corporaliter afficitur, presentia eius corporalis non aufertur. Postquam autem sensus corporalis in percipiendo deficit, deinceps corporalis presentia querenda non est, sed spiritualis retinenda, dispensatio completa est, perfectum sacramentum uirtus manet; Christus de ore ad cor transit. Melius est tibi ut ea in mentem tuam, quam in uentrem tuum. Cibus iste anime non corporis est. Noli in ipso querere consuetudinem cibi corporalis. uenit  ad te ut comedatur, non ut consumatur. uenit ut gustetur, non ut incorporetur. Augustinus uocem de celo audiuit, quia hoc a terrenis illi dici aut responderi non potuit. Cibus sum grandium, cresce et manducabis me; non ut me mutes in te, sicut cibum carnis tue, sed tu mutaberis in me. Itaque prudenter discerne, quid in sacramento Dei sensui exhibitum sit; quid spiritui accommodatum, etiam ut si solet post completam perceptionem aliquid iterato senseris; in hoc quoque species ad proprietatem sensui famulatur, ut ueritas similitudinis ubique conseruetur. Nam si in aliquo quantum scilicet sensui exhibendum est similitudo deficeret, illic procul dubio sacramentum non esset. Sed res ipsa proderetur et manifestaretur euidenti miraculo, quod non  conuenit quandiu fides locum habet. Post hec ergo si corporalem presentiam Christi queris, in celo quere. Ibi quere ubi et prius fuit, quam per sacramentum suum corporaliter tecum esse inciperet, et unde non discessit quando ad te uenit.



CAP. XIu. Quod celebratio consecrationis corporis Christi missa uocatur, et quando missa, et a quo primum instituta est et unde missa dicitur.


Celebratio misse in commemorationem passionis Christi agitur; sicut ipse precepit apostolis tradens eis corpus et sanguinem suum, dicens: Hoc facite in meam commemorationem . Hanc missam beatus Petrus apostolus primus omnium Antiochie dicitur celebrasse; in qua tres tantum orationes in initio fidei dicebantur, incipientes ab eo loco ubi dicitur: Hanc igitur oblationem. Cetera aut postea a sanctis Patribus diuersis temporibus, diuersa adiecta sunt. Missa autem dicta est quasi transmissa, uel quasi transmissio, eo quod populus fidelis per ministerium sacerdotis, qui mediatoris  uice fungitur inter Deum et homines, preces et uota et oblationes Deo transmittat. Ipsa etiam hostia sacra, missa uocari potest, quia transmissa est primum scilicet a Patre nobis ut nobiscum esset; postea a nobis Patri, ut apud Patrem pro nobis intercederet. Primum a Patre nobis per incarnationem, postea Patri a nobis per passionem. Modo in sacramento. Primum a Patre nobis per sanctificationem, qua nobiscum esse incipit, postea Patri a nobis per oblationem, qua pro nobis intercedit. uel missa dicta est sicut quidam putant ab emittendo; quia tempore quo sacerdos incipit consecrare corpus Domini, catechumeni foras emittuntur. Lecto enim euangelio diaconus clamat: Si quis catechumenus adest exeat foras. Catechumeni sacris mysteriis interesse non  debent, que non nisi baptizatis et Christianis committuntur, sicut de quibusdam qui catechumenorum et nondum renatorum typum gerebant, scriptum est: Ipse autem iehsu non credebat se illis .



PARS NONA. DE MINORIBUS SACRAMENTIS ET SACRIS.



CAP. I. De sacramentis que ad exercitationem instituta sunt, et quod omnia sanctificantur per uerbum Dei.


Sunt quedam sacramenta in Ecclesia in quibus etsi principaliter salus non constet. tamen salus ex eis augetur, in quantum deuotio exercetur. Hec licet in presenti omnia enumerari non possint, quedam tamen intermittere non oportet pro exemplo uniuersorum. Ex his igitur sacramentis alia constant in rebus, qualia sunt aqua aspersionis, susceptio cineris, benedictio ramorum et cereorum, et cetera talia. Alia autem constant in factis qualia sunt signaculum crucis, exsufflatio exorcizationis, expansio manuum, incuruatio genuum, et alia huiusmodi. Alia in dictis constant, sicut Trinitatis inuocatio, et quecunque in hunc modum. Hec autem omnia per uerbum Dei sanctificantur siue per prolationem  uerborum diuina uirtute inuocata sanctificentur, siue sola fide exhibita per eamdem diuinam uirtutem sanctificationis effectum accipiant. Ubi enim uera fides est, uerbum Dei deesse non potest; quia ipsum uerbum fide concipitur, et per fidem operatur. Omnia, inquit Apostolus, que cunque facitis, in nomine Domini facite . Non autem consequens est ut intelligamus Apostolum precepisse, quod in omnibus operibus nostris uerba proferremus, sed ut in omnibus operibus nostris fidem rectam teneremus. Ille enim in nomine Domini omnia que facit operatur, qui per rectam fidem agnoscit se, nec sine illo aliquid boni posse facere, et si quid fecerit laudabile extra illum gloriari non debere. Qui fideliter in omni opere suo et ante factum ab illo auxilium querit, et post factum totum quod operatus est bonum, ad laudem et gloriam eius conuertit. Sicut ergo omnia que facimus sola fide etiam sine prolatione  uerborum, in nomine Domini recte fieri dicuntur; sic et quedam sacramenta sine prolatione uerborum per solam fidem sanctificantur. Nam ipsa uerba aliquando sacramenta sunt, que tamen ex aliis uerbis sanctificationem non accipiunt. Nullum tamen sacramentum sine illo uerbo sanctificatur, quod siue sola fide, siue ex fide, et prolatione uerborum inuocatum, omnem sanctificationem operatur.



CAP. II. De aqua aspersionis que cum sale benedicitur.

Alexander papa quintus a beato Petro constituit ut sal et aqua benedicerentur ad aspergendum populum et habitacula eorum. Illo utique exemplo quo  Eliseus propheta sal in aquam misisse legitur, ut hoc condimento fontes amari in dulcedinem uerterentur. Hac igitur aqua sanctificata fideles asperguntur, et habitacula fidelium lustrantur ab illusione et infestatione malignorum spirituum. Hec est autem significatio huius sacramenti, quod aqua penitentiam significat de preteritis sal discretionem et cautelam de futuris, que duo si simul misceantur, amara conscientia in dulcedinem uertitur, atque illesiones et infestationes demonum amplius ei non dominantur. Nos itaque supradictam institutionem secuti, per singulos dies dominicos sal et aquam simul miscendo benedicimus, ut hac aspersione fideles et habitacula fidelium contra spirituales nequitias muniamus.



CAP. III. De susceptione cineris.


Ecclesiastica institutio habet, ut per singulos annos in initio quadragesime, quod caput ieiunii dicitur, quarta feria quando ieiunium uotiuum suscipitur, cinis consecratus capitibus fidelium imponatur scilicet ob recordationem mortalitatis nostre, ut mortalis tunc homo qui ex habitu penitentie et recordatione et peccatorum suorum ad deuotionem compungitur, etiam per memoriam conditionis sue humilietur. Propter quod ei dicitur: Memento quia cinis es, et in cinerem reuerteris .



CAP. Iu. De ramis palmarum et de frondibus benedicendis.

Habet etiam ecclesiastica consuetudo ut in Dominica que proxima est ante solemnitatem paschalem,  rami palmarum et frondes arborum benedicantur, et populo portandi distribuantur, in figuram eorum qui Domino Iesu eodem die Ierosolymam ascendenti cum ramis palmarum et frondibus arborum uirentibus cantantes et laudantes occurrerunt . In quo non solum nobis id quod illi tunc corporaliter fecerunt, corporaliter faciendum proponitur, sed id potius quod uel in illo uel in isto corporali facto spiritualiter imitandum significatur. Palma quippe signum uictorie est, rami autem uirentes bona opera significant. Tunc igitur Christo cum ramis palmarum et frondibus occurrimus laudantes, quando ipsum mortis triumphatorem bonis operibus et digna gratiarum actione laudamus.



CAP. u. De cereo qui in sancto Sabbato benedicitur, et de agnis qui benedicuntur in pascha.


Zozimus papa constituit cereum magnum in Sabbato sancto pasche benedici, quem diaconus accepta benedictione a sacerdote benedicit. Hic cereus Christum designat. In cera humanitatem, in igne diuinitatem. Qui catechumenos ad baptismum precedit illuminans, sicut olim columna ignis filios Isrel mare Rubrum transeuntes precessit, per ignem illuminans, et obumbrans per nubem . Sub eadem figura iuxta consuetudinem antiquam in die paschali in Ecclesia Romana agni cerei benedicuntur, et populo distribuuntur.



CAP. uI. De signis quorum sonitu fideles in unum conuocantur.

 Signorum usus a ueteri Testamento assumptus est, ubi tube argentee a Domino ductiles fieri precipiuntur quibus multitudo populi conuocari debuisset. Ad similitudinem harum tubarum signa ex metallo eris in Ecclesia facta sunt ad corda fidelium excitanda, ut per ea signum detur quando debeant in unum conuenire . uasa ista metallina ora predicantium significant. Plectra ferrea quo interius tunduntur, ut sonum emittant, lingue sunt eorumdem. Funis autem mensura uite est, et conuersationis modus qui in Scriptura proponitur. Funis manu tenetur, quando Scriptura opere adimpletur. Funem sursum sequitur, qui ductu Scripture sacre ad bona eleuatur. Funem deorsum trahit qui eadem docente quantum in malis pressus iaceat  agnoscit. Iste aptus est populum Dei in unum conuocare, qui et eleuatus opere exempla bonitatis ostendit, et inclinatus humilitate infirmitatem suam ueraciter agnoscit. Signa ergo euangelica durabiliora sunt, et longius audiuntur quam tube legis, quia uox ueteris Testamenti ad tempus Iudeis tantum insonuit. Sonus autem euangelice predicationis in omnes gentes ad fines orbis terrarum exiuit et usque in finem seculi non cessabit.



CAP. uII. De cortinis.

Cortina que ante sancta, id est inter populum et clerum pendet uelamen littere significat, per quod iis qui sub lege erant ueritas adhuc Euangelii tegebatur. Cortina illa que inter sancta et Sancta sanctorum,  hoc est inter clerum et sanctuarium suspensa est, significat uelamen mortalis nature; per quod a nobis etiam sub gratia positis adhuc secreta celestia absconduntur. Primum uelamen est quod in morte Christi scissum legitur . Secundum uelamen usque ad tempus resurrectionis non auferetur. Propter hoc in tempore Quadragesime que uitam presentem significat, unum tantum uelamen inter nos et Sancta sanctorum oppanditur, quod usque ad diem resurrectionis non auferetur; quia nunc littera quidem reuelata est, sed mortalitas nondum ablata, que tamen omnis in futuro e medio tollenda erit, cum mortale hoc immortalitatem et corruptibile incorruptionem induerit. Tunc quippe reuelata facie ingrediemur uel potius  egrediemur ad gloriam Domini contemplandam, ut cum quem nunc per solam fidem agnoscimus, facie ad faciem uidendo sicuti est agnoscamus.



CAP. uIII. De aliis sacramentis que in factis constant.

Multa sunt alia Ecclesie sacramenta rebus uel factis expressa, que omnia hic enumerari non possunt; multa enim sunt, et ideo presentis sermonis breuitas ea non capit. Insufflatio in exorcizatione, uirtutem Spiritus sancti significat, qua ueniente fugatur et subruitur spiritus malignus. Sicut scriptum est: Flauit spiritus tuus et operuit eos mare; submersi sunt quasi plumbum in aquis uehementibus . Signaculum crucis uirtutem passionis Christi ostendit. Hoc ergo quando fronte imprimitur,  Christianus munitur. Quando contra imminens periculum opponitur, aduersaria uirtus fugatur. Primum ad arma, secundum ad tela. Primum ad defensionem; secundum ad impugnationem. Tunsio pectoris compunctionem cordis designat. Pectus tunditur, ut cogitationes uane et desideria praua de corde pellantur. Inclinatio capitis, genuum curuatio, siue prostratio, humilitatem et reuerentiam, siue etiam uenie postulationem significant. Expansio manuum caritatem et affectus boni amplitudinem demonstrat.



CAP. IX. De his sacramentis que uerbis constant.

Alia item sunt sacramenta in sola uerborum prolatione expressa, que et ipsa uariam significationem ostendunt. Celestinus papa instituit, ut ex psalmis  Dauid ante sacrificium antiphone canerentur, quem introitum dicimus. Collectas diuersi composuerunt, precipue Gelasius et Gregorius. Dominus uobiscum , ab antiquo usu assumptum est; Booz messores suos salutans, hac salutatione usus est; et propheta in Paralipomenon Asa regem, et qui cum eo erant salutat, dicens: Dominus uobiscum . Primis temporibus ab epistola Pauli missa incipiebatur, post quam euangelium sequebatur, sicut nunc hymnus angelicus qui ad officium misse in solemnibus diebus recitatur, ab angelis primum decantatus legitur ; cui ea que adiecta sunt, a beato Hilario Pictauiensi addita creduntur, a quo auctus est, et sicut nunc canitur consummatus.  Symmachus autem papa in ordine quinquagesimus tertius, instituit, ut hic hymnus diebus Dominicis et in natalitiis martyrum in ecclesia ad officium misse decantetur. Responsorium Itali tradiderunt, quod operationem et uitam actiuam per asperitatem cantus significant. Alleluia, letitiam signat. Per iubilum in quo finitur, ineffabile gaudium in fine uenturum exprimitur; Tractus aliquoties tribulationem significat, ut De profundis, Commouisti. Aliquando letitiam, ut Iubilate, Laudate. Credo in unum Deum, centum quinquaginta Patres in Constantinopolitano concilio contra heresim Macedonii eiusdem urbis episcopi, qui Spiritum sanctum creaturam asseruit, composuerunt. Sixtus papa instituit ut ante consecrationem post hymnum Sanctus, sanctus, sanctus  cantaretur, que trina repetitio Trinitatis est confessio. Secreta uocatur quia secreto dicitur, ne uilescat. Olim alta uoce dicebatur; sed legitur quod pastores dum illam usu quotidiano audiendi cognitam in agro decantarent, diuinitus percussi sunt, unde et consuetudo mutata putatur. Papa Pelagius docet ab uniuersi orbis communione separatos esse, qui qualibet dissensione inter sacra missarum mysteria apostolici pontificis memoriam secundum consuetudinem frequentant. Te igitur in primis, hanc obsecrationem et consecrationem sanctus Gelasius papa ex maiori parte composuit. Beatus Gregorius addidit, diesque nostros in tua pace disponas, et orationem Dominicam censuit super corpus Christi recitari, sicut in uita illius legitur. Qui pridie quam pateretur,  usque in mei memoriam facietis, Apostoli in usu habuerunt, et in his uerbis corporis Christi sacramentum celebrauerunt. Alii Alexandrum papam hec addidisse ferunt. Leo papa constituit intra actionem dicere, sanctum sacrificium immaculatam hostiam. Felix papa constituit supra memorias martyrum missas celebrari. Gregorius papa constituit in canone dici: Quorum solemnitates hodie in conspectu tue maiestatis celebrantur: Domine Deus noster, in toto orbe terrarum, intra quorum nos consortium. Sergius papa constituit, ut Agnus Dei in fractione Dominici corporis cantaretur. Innocentius papa ad Decentium: Pacem asseris ante confecta mysteria quibusdam populus impertiri, uel sibi inter se sacerdotes tradere, cum preter omnia que  aperire non debeo pax sit necessaria indicenda per quam constet populum ad omnia que in mysteriis aguntur, atque in Ecclesia celebrantur, prebuisse consensum, ac finita esse, pacis concludentes signaculo demonstrentur. Gloria et honor Patri et Filio et Spiritui sancto in secula seculorum. Amen. Trecenti decem et octo episcopi in Nicena synodo composuerunt, contra heresim Arii, qui Filium Patre et Spiritum sanctum utroque minorem asserebat. Hunc hymnum postea Hieronymus Damaso pape de Greco in Latinum transtulit, et addidit: Sicut erat in principio et nunc et semper. Pater noster  ipse Christus tradidit discipulis suis. Unde specialiter oratio Dominica uocatur in  qua septem discrete petitiones septiformis gratie sacramentum sunt. Symbolum fidei, id est Credo in Deum apostoli duodecim dictauerunt, totidem sententiis comprehensum, qui numerus apostolice fidei sacramentum constat. Quicunque uult beatus Athanasius composuit. Et multi alii sancti Patres alia atque alia in celebratione diuini officii, ad Ecclesie decorem et eruditionem fidelium ac deuotionem addiderunt.



CAP. X. De sacris et non sacramentis.

Sunt alia quedam in Ecclesia sacra, non tamen sacramenta, que et ipsa quoque quamuis spiritualis gratie effectum non habeant, neque conferant sanctificationem, in hoc tamen sacra sunt, quod ad sancta pertinent, et illis coherent que et sanctitatem  habent, et conferunt sanctificationem. Eiusmodi sunt omnia que ad ornatum Ecclesiarum pertinent siue que in possessionibus earum continentur, que in hoc quidem secundum aliquid sancta sunt, quod in ministerium sanctorum tradita sunt et assignata. Ista ergo quasi simpliciter sancta sunt; illa uero quibus ista consecrantur, Sancta sanctorum. Qui ergo sanctum de sancto aufert, sacrilegium facit. Qui uero ipsa sancta temerare audet, abominationem committit. Eiusmodi ergo sunt que sancta dicuntur, uel sanctis sanctificata, quecunque Ecclesia possidet in substantia terrena, siue in pecunia siue in terra, maxime in decimis, que ab initio ita institute sunt, ut nunquam a ministerio diuino siue illorum qui Deo seruiunt et ministerio  diuino deputati sunt usu sine peccato abalienari potuissent. He quidem in principio ob formam sacramenti magis institute uidentur. Postea autem sub lege scripta et sub lege gratie, ad sustentationem ministrorum Dei sunt reseruate, ita ut in eis et deuotio offerentium mereretur, et accipientium necessitas consolaretur. He igitur nullo modo ab usu Ecclesie abalienari possunt, neque in possessionem laicam siue commutatione siue donatione transire. Cetera corporalia que siue in terris siue in pecunia Ecclesia possidet, quandiu quidem ab illa licite possidentur, auferri sine culpa non possunt; sed si causa et ratio postulauerit, per commutationem aut donationem, ad alienam possessionem  transire possunt. Sicut ergo rapina est et uiolentia eiusmodi bona homini iuste possidenti tollere, sic sacrilegium est et plusquam rapina ista Ecclesie iuste possidenti auferre. Decimas autem quoquo modo usurpare aut retinere sine sacrilegii culpa non possunt, nisi soli ad quorum sustentationem diuina institutione ordinate sunt. Hec igitur differentia est inter decimas et ceteras Ecclesie possessiones, quod decime et institutione et possessione ad sacra pertinent; cetere autem possessiones ecclesiastice ad sacra pertinent sola possessione. Alie ergo possessiones Ecclesie ad alienos possessores sine commutatione rationabili transferri non possunt. Decime autem ab alienis omnino possideri non possunt. Ille ergo non possunt  auferri; iste non possunt transferri. In illis sacrilegium est si auferantur, in istis si transferantur. Decimarum autem et ceterarum possessionum ecclesiasticarum episcopi dispensatores esse debent, ut eas iis qui Ecclesie deseruiunt rationabiliter distribuant, ex quibus si quid forte aliquando ad sustentationem eorum, qui in ecclesiasticis officiis non deseruiunt, sed tamen in secreta diuino seruitio mancipati sunt, accommodatur, indulgentia est non debitum, ita tamen ut hoc ipsum de portione sit pauperum, non de sustentatione clericorum. In eo enim quod ministro debetur, dignus est operarius mercede sua, nec bene sustentat egentem, qui fraudat seruientem.



PARS DECIMA. DE SIMONIA.



CAP. I. Unde dicitur, et quid est simonia.


Simonia a Simone Mago nomen accepit, qui huius mali exemplum exitiale posteris reliquit. Est enim simonia gratiam spiritualem pecunia comparare uelle. Quod cum fit, et ille utique qui uendit, et ille qui emit eadem sententia feriuntur, quia eiusdem reatus culpe obnoxii comprobantur.



CAP. II. De auctoribus simonie.

Simoniace heresis contagium iam olim in Balaam pullulauit, qui diuinationis pretio proposito ad maledicendum populum Dei perrexit . Dehinc huius heresis duo leguntur auctores pestilentes emersisse: alter sub prophetica, alter sub apostolica doctrina. Prius Giezi magister esse uendentium , deinde Simon auctor uidetur emptorum  . Horum autem, ut dictum est, sectatores, sicut non sunt in errore diuersi, ita nec in damnatione discreti.



CAP. III. De iis qui spiritualia uenaunt aut emunt.

Qui ordines sacros emunt uel uendunt conuicti sine misericordia deponuntur, quia profecto sacris ordinibus indigni sunt, qui in ipsis sacris ordinibus  peccasse comprobantur. Ab hereticis ad unitatem Ecclesie uenientes aliquoties legimus in suos ordines receptos. Alii siquidem heretici in suscipiendis ordinibus non errabant, sed alia causa erat atque doctrina que eorum fidem impediebat. Simoniacorum uero heresis et peccatum, ipsa ordinatio eorum est. Merito igitur in suos ordines non recipiuntur, quoniam in ipsos suos ordines peccauerunt. Sciendum uero est quod qui a simoniacis nescientes ordinantur, quia eos catholicos non simoniacos putant; spiritualem gratiam per ministerium illorum accipiunt, si erroris illorum  participes non fiunt. Qui autem pro gratia spirituali comparanda pecuniam offerunt, etiam a catholicis ordinati simoniaci existunt. Sed  dicis mihi. Quomodo a simoniaco ordinatus per impositionem manus illius donum sancti Spiritus accipere potest? Quomodo simoniacus potest dare quod non habet, etiam si catholicus putetur? Audi quomodo. Sicut adulter, sicut fornicator, sicut ebriosus, aut auarus dare potest quod non habet: ita simoniacus quod non habet dare potest; et uere dare potest iis qui digni sunt accipere. Per ministerium  enim illius datur, non per meritum. Ideo iis qui erroris illius participes non sunt, et culpe conscii non existunt, gratia per illum datur, ab illo non datur. Minister malus est largitor, bonus tamen minister est. Sicut hereticus siue alius quilibet malus minister, malus est, et tamen minister est. Malus in eo quod errorem uel malitiam habet; minister in eo quod habet officium. Sic simoniacus: nam, et ipse hereticus est, etsi non fide, tamen opere: minister malus est, et tamen minister est: Malus in eo quod simoniacus est, minister in eo quod in officium ordinatus est; malus in eo quod pretium dedit, minister in eo quod ordinem et officium accepit. Sed dicis mihi: Quomodo ordinem aut officium accipere potuit qui pretium dedit?  Audi quomodo. Ad perniciem, ad perditionem. Officium emere potuit, gratiam accipere non potuit. Tamen quia officium accepit et habet, per ministerium eius bonis quidem gratia et officium datur. A malis uero non gratia sed officium solum accipitur, et tamen accipitur quamuis ad perniciem eius qui male accipit, sicut ad perniciem eius qui male dedit.



CAP. Iu. De iis qui corporalia in Ecclesia comparando cum eis et in eis spiritualia emunt.

Sunt autem quedam in Ecclesia que dum pretio comparantur, cum perceptione corporalis beneficii, participatio etiam spiritualis dignitatis accipitur. Ubi profecto quisquis alterum uendere aut emere cognoscitur, neutrum inuenditum aut inemptum  reliquisse comprobatur. Sed dicis mihi: Quomodo hoc esse potest? Ego in Ecclesia uictum et uestitum emi, Ecclesiam non emi. Stipem emi, prebendam emi, corporalia tantum emi, spiritualia nichil emi, aut emere uolui. Dic ergo mihi: Quis nomen tuum inter nomina fratrum ascripsit? Quis tibi in choro, in capitulo locum assignauit? Si hec non emisti inde hec habes? Quis tibi hec dedit? Sed hec, inquis, gratis accepi, cetera emi. Hec gratis data sunt. Bene dicis. Ouem emisti, et lanam non emisti, sed gratis accepisti. Tamen si ouem non emisses, lanam non habuisses. Pro arbore pretium dedisti, ut eius fructum gratis manducares. Satis astute ingredi existimasti commento ridiculo. uide ergo quomodo non emeris quod non habuisses, si  pretium non dedisses. Aut te hoc pariter emisse confitere, aut si non emisti, noli tollere quod tuum non est. Sed dicis mihi iterum: Quid ergo? Non  possum ab Ecclesia stipem emere, et corporalis sustentationis impensam pretio sine simonie culpa comparare? Ecce habeo predia mea aut pecuniam meam, qua sustentari possem, et uiuere; sed forte timeo uiolentiam principum, aut fraudem familiarium siue aliud quodcunque. Forte etiam defectum etatis aut imbecillitatem uirium mearum considero. uideo quia non possum ipse sicut expedit res meas disponere, et propriis utilitatibus deseruire. uenio ad ecclesiam, commendo ei res meas, et uite mee prouidentiam committo, et ut alat me, et sustentet, et de meo mihi subsidium ministret, et ne forte frauder in aliquo, expeto certam mihi et determinatam pensam constitui, quantum scilicet accipit unus aliquis eorum qui ecclesie deseruiunt,  qui in titulo Ecclesie conscripti sunt. Prebendam peto ad quotidiani uictus usum, sicut habet alius qui in ecclesia est, qui de ecclesia uiuit, et ecclesie seruit. Dat mihi ecclesia et concedit illud, mea accipiens et sua reddens, imo mea non sua mihi dispensans. Quid igitur inde iudicandum sentiam inquiris. Ego tibi breuiter respondeo: quod si Ecclesiam in uita tua dispensatricem facis aut post mortem heredem relinquis, ego prohibere nec uolo, nec possum. Et si de tuo te pascit aut pro tuo, prouidentia est non culpa; necessitas non iniquitas. Sic interim ut aliud non requiras nec accipias, corporalis tibi necessitudo conceditur, commercium iniquitatis negatur.



CAP. u. De eo quod sota corporalia uenduntur.


Contingit autem aliquando ut possessiones Ecclesie uel quelibet alia ecclesiastica bona corporalia per malos prelatos data uel uendita ab usu Ecclesie alienantur. In quo genere crimen simonie esse non uidetur, quamuis culpa grauis non desit. Quanta enim iniquitas sit, manifestum est eos qui ad edificandas et custodiendas ecclesias positi sunt, destructioni illarum et eorum que ad illas pertinent dissipationi operam dare, maxime si ea que abalienantur talia sunt, que ad usus alienorum nunquam licite transire possunt, sicut sunt decime que ab initio institute sunt ad eorum tantum sustentationem qui tabernaculo deseruiunt. Hec igitur ad laicos transferre quid aliud est, quam de sacro sacrum auferre?  Sic ergo si unicuique peccato nomen culpe conueniens datum fuerit, nichil mali fit in iudicio equitatis.



PARS UNDECIMA. DE SACRAMENTO CONIUGII.



CAP. I. De excellentia huius sacramenti, et que in eo consideranda sint.


Cum omnia sacramenta post peccatum et propter peccatum sumpserint exordium, solum coniugii sacramentum  etiam ante peccatum legitur institutum; non tamen ad remedium sed ad officium. In coniugio autem hec primum consideranda sunt et discernenda, origo et institutio, cum modo et causis suis,  et eius secundum tempus et locum et ritus uariatio.



CAP. II. De origine coniugii.

Coniugii auctor Deus est. Ipse enim coniugium esse decreuit, quando mulierem ad propagationem generis humani homini in adiutorium fecit. Adam quoque in spiritum cognoscens ad quem usum mulier facta esset, cum adducta fuisset ad eum dixit: Hoc nunc os ex ossibus meis, et caro de carne mea. Propter hoc relinquet homo patrem suum et matrem suam et adherebit uxori sue, et erunt duo in carne una . Christus etiam in Cana Galilee  non solum presentia corporali, sed exhibitione quoque miraculi nuptias consecrauit. In quibus omnibus ostenditur coniugium et a Deo esse et bonum esse.



CAP. III. De duplici institutione coniugii, et de causa institutionis duplici.


Institutio coniugii duplex est: una ante peccatum ad officium; altera post peccatum ad remedium. Prima ut natura multiplicaretur; secunda ut natura exciperetur, et uitium cohiberetur. Prima institutio coniugium proposuit in federe dilectionis, ut in eo sacramentum esset societatis, que in spiritu constat inter Deum et animam. Officium autem coniugii in carnis commistione proposuit, ut in eo sacramentum esset societatis, que in carne futura erat inter Christum et Ecclesiam. Secunda institutio coniugium in federe dilectionis sanciuit, ut per eius bona id quod in carnis commistione infirmitatis erat et delicti, excusaretur. Officium autem coniugii in commistione carnis, concessit ut in eo preter generis  multiplicationem generantium infirmitas exciperetur. Quare autem institutum sit coniugii sacramentum, Apostolus innuit . ubi uirum imaginem Dei esse, ac per hoc quodammodo mulierem anime rationalis typum portare ostendit. Quare item primo institutum sit coniugii officium, ipse Deus institutor et ordinator ostendit, dicens: Crescite et multiplicamini et replete terram . Officium autem coniugii hoc est, carnis commistionem ante peccatum non ad remedium infirmitatis, sed ad multiplicationem prolis institutum esse, post peccatum aut idem ipsum ad remedium infirmitatis concessum beatus Augustinus testatur his uerbis, dicens: Utriusque sexus infirmitas propendens in ruinam turpitudinis  recte honestate nuptiarum excipitur, ut quod sanis esset officium, sit egrotis remedium. Item in coniugio aliud esse et alterius rei sacramentum esse ipsum coniugium, et aliud esse et alterius rei sacramentum esse ipsum coniugii officium; idem ipse in libro De bono coniugali testatur, dicens: In coniugio aliquid boni esse uidetur; non solum propter propagationem filiorum, sed etiam propter naturalem in diuerso sexu societatem. Alioquin iam non diceretur coniugium in senibus, si uel amisissent filios uel non genuissent; in quibus, etsi emarcuerit ardor carnis, uiget tamen ordo caritatis. Item: In nuptiis plus ualet sanctitas sacramenti, quam fecunditas uentris. Unde quidam non intelligentes hoc quod dictum est: illa mulier non potest pertinere ad  Christi et Ecclesie sacramentum cum qua noscitur non fuisse carnale commercium, existimant sacramentum coniugii esse non posse ubi commistio carnalis non fuerit. Nesciunt enim quod officium coniugii in carnis commistione, illam que inter Christum et Ecclesiam per carnis susceptionem facta est unionem figurat, proptereaque Christi et Ecclesie sacramentum esse non possit, ubi commercium carnale non fuerit. Coniugium tamen uerum, et uerum coniugii sacramentum esse, etiam si carnale commercium non fuerit subsecutum, imo potius tanto uerius et sanctius esse, quanto in se nichil habet unde castitas erubescat, sed unde caritas glorietur. Nam et ipsum coniugium sacramentum est, sicut et ipsum officium coniugii sacramentum esse cognoscitur. Sed  coniugium, ut dignum est, sacramentum est illius societatis que in spiritu est inter Deum et animam. Officium uero coniugii sacramentum est illius societatis que in carne est inter Christum et Ecclesiam. Scriptum est enim: Erunt duo in carne una ; sed si duo in carne una, iam non duo sed una caro. Hoc est sacramentum quod ait Apostolus magnum in Christo et Ecclesia , ad quod sacramentum pertinere non potest mulier cum qua noscitur non fuisse carnale commercium. Potest tamen pertinere ad aliud sacramentum non magnum in Christo et Ecclesia, sed maius in Deo et anima. Quid enim? Si magnum est quod in carne, magnum non est: imo multo maius quod in spiritu est? Caro, inquit,  nichil prodest, spiritus est qui uiuificat . Si ergo magnum est quod in carne est, maius utique est quod in spiritu est. Si recte per Scripturam sanctam Deus sponsus dicitur, et anima rationalis sponsa uocatur, aliquid profecto inter Deum et animam est, cuius id quod in coniugio inter masculum et feminam constat, sacramentum et imago est. Et forte ut expressius dicatur ipsa societas et que exterius in coniugio pacto federis seruatur sacramentum est, et ipsius sacramenti res est dilectio mutua animorum, que ad inuicem in societatis et federis coniugalis uinculo custoditur. Et hec ipsa rursus dilectio, qua masculus et femina in sanctitate coniugii animis uniuntur, sacramentum est; et signum illius dilectionis uqa Deus rationali anime intus per  infusionem gratie sue et spiritus sui participationem coniungitur. Copula igitur carnis que ante peccatum in coniugio officium fuit, et post peccatum in eodem pro remedio concessa est; sic utrobique coniugio adiungitur, ut cum coniugio ipsa sit, non coniugium ex ipsa. Nam et ante ipsam coniugium uerum est, et sine ipsa sanctum esse potest; tunc quidem si non adesset illa infructuosius, nunc autem si illa non adfuerit, sincerius. Quod enim post peccatum copula carnis in coniugio admittitur, indulgentie magis est et compassionis, ne uitium concupiscentie quod in humana carne post peccatum radicauit; turpius in omnem excessum perflueret, si nusquam licite excipi potuisset.



CAP. Iu. Quid sit coniugium et qui illud legitime contrahere possint, et quis consensus sit legitimus.


Quidam hoc modo coniugium diffiniendum putauerunt, ut dicerent coniugium esse consensum masculi et femine indiuidualem uite consuetudinem retinentem. Cui diffinitioni legitimum adiungere oportet; quia si consensus masculi et femine legitimus, hoc est legitime et inter personas legitimas factus, non fuerit, coniugium in eo consecrari non potest. Legitimas autem illas personas dicimus in quibus illa rationabilis causa demonstrari non potest, quare coniugii pactum mutuo firmare non possint. Ideo autem dico in quibus rationabilis causa demonstrari non potest, quia etsi forte est, sed occulta et latens et nondum iudicio Ecclesie comprobata,  quantum ad iudicium Ecclesie spectat pactum coniugale neque prohiberi potest ut non fiat, neque cum factum fuerit infirmari potest, ut non consistat. Quod enim omnino occultum est, quantum ad iudicium Ecclesie, non esse dicendum est, quia ad efficiendum aliquid uel impediendum non differt ab eo quod non est. Prima autem institutio, duas tantum personas, id est patrem et matrem a contractu matrimonii excepit, ubi hominem ut adherere possit uxori sue patrem et matrem relicturum esse asseruit, dicens: Propter hoc relinquet homo patrem suum et matrem suam, et adherebit uxori sue . Manifestum est autem quod non requiruntur ad hoc, qui relinquuntur propter hoc. Ilas ergo duas personas solas prima institutio excepit. In ceteris omnibus nullam  ulli ad sacramentum coniugii federandum prohibuit. uenit postea secunda institutio, que per legem facta est; et excepit quasdam alias personas siue ad decorem nature, siue ad pudicitie argumentum. Et extunc cepit esse ex prohibitione illicitum quod fuerat ex natura concessum. Ubi quidem si non culpabiliter prohibitio ignoratur in transgressione ignorantia excusatur. Nec prohibetur uirtus sacramenti quandiu non patet transgressio precepti. Cum autem constans est ceperit quod prohibitum est, constare deinceps aut ratum esse non potest; quod factum est, quia quod manifeste contra preceptionem agitur, legitimum aut uerum esse non iudicatur. Erunt fortassis qui existiment ignorantiam  facere tantum non posse, ut pro ea coniugium appellari debeat, inter eiusmodi personas, quibus matrimonii copula iuste prohiberetur, si causa que latet cognosceretur. Ego illos interrogo quid sentiendum sit de filiis ex huiusmodi copula procreatis, utrum legitimi an illegitimi sint iudicandi. Quod si durum uidetur, ut idcirco filii illegitimi dicantur; quia parentes secundum causam aliquam latentem illicite, secundum iudicium autem et concessionem Ecclesie legitime fuerunt copulati: concedant necesse est copulam illam ex qua procreati sunt, quandiu quidem causa latuit, legitimam fuisse, etiam si iuste illicitam fuisse causentur. Non enim omne quod illicite fit, ideo non fit, quia illicite fit; quoniam quod fit fieri omnino dicendum est, quamuis  in eo quod sic fit male fieri recte dicatur. Si autem quod fit et quod illicite fit fieri quidem sciatur, illicite autem fieri nesciatur, potest quidem ignorantia culpam temperare aut excusare, ut actum legitimum constet in eo quod fit? quamuis facere non possit, ut irreprehensibiliter non fiat, in eo quod sic fit. Si ergo filii secundum aliquid legitimi sunt, secundum aliquid legitima est et copula ex qua sunt. Quod copula ipsa secundum aliquid legitima recte dicitur, non mihi apparet quare non etiam secundum idipsum coniugium merito nominetur. Non est enim magna contentio de nomine, ubi idem de ueritate sentitur. Exceptis ergo eiusmodi causis, in quibus uel propter horrorem uel turpitudinem, pudicitie consulendum uidetur; in ceteris omnibus  hoc sentiendum puto quod si in aliqua forte per ignorantiam offenditur, quandiu quidem latet matrimonio secundum iudicium Ecclesie legitime facto, nequaquam tollere possit quin legitimum appelletur. Non mihi ergo quis fratrem et sororem opponat aut cetera huiusmodi, in quibus ratio ignorantie excusationem non admittit. Non permittuntur in eiusmodi offendere, quod in eo quod faciunt ignorantia debet excusare. Horroris sunt huiusmodi facta non rationis, in quibus et si ignorantia fuerit, uerecundia tamen et pudicitia confusionem non euadit. Aliud est de illis loqui de quibus dicit Apostolus: Tentatio uos non apprehendat nisi humana . In quibus enim humanum est errare in illis potest ignorantia erroris culpam excusare; sic ergo legitimas  personas secundum iudicium Ecclesie appellandas putamus in quibus nulla causa exstat pro qua aut iuste prohiberi possit, quod faciendum est, aut cum factum fuerit infirmari. Sed quandiu quidem sic est, legitimum esse dicitur quod est. Si quis autem interroget quomodo secundum iudicium Ecclesie legitimum esse possit quod secundum iudicium diuinum legitimum non est; ego quidem utrumque legitimum esse puto. Idcirco tamen secundum iudicium Ecclesie specialiter legitimum dici; quia secundum iudicium Ecclesie nichil in eo est pro quo legitimum dici non debeat, sed secundum diuinum iudicium aliquid in eo est, quod Ecclesie iudicio manifestum esset, coniugium legitimum non esset. Hoc est quia aliquid in eo est; Ecclesie quidem occultum,  sed Deo notum. Quod si similiter Ecclesie manifestum esset, coniugium legitimum non esset. Nunc autem per ignorantiam excusatur, ut ex eo ipso tam apud Deum quam apud homines legitimum sit, quandiu ignoratur, quia apud homines quidem nichil eo reprehenditur; apud Deum autem quod reprehensibile est et si culpam habeat, ad confusionem tamen reprobationis non imputatur. Et has quidem personas Ecclesie legitimas, secundum iudicium Ecclesie existimamus. Consensum autem legitimum illum esse putamus qui ad hoc fit ad quod fieri debet. Nam qui ad solam carnis commistionem consentiunt, pro tali consensu coniuges adhuc dici non possunt. Hoc enim et fornicantes et adulterantes  faciunt, a quibus coniugalis castimonie nomen procul abesse cognoscitur. Ergo aliud illud est, cuius-consensus inter masculum et feminam coniugium sacrat. Hoc autem quid esse dicendum est, nisi societas illa quam Deus Creator a principio inter masculum et feminam instituit quando mulierem de latere uiri formatam eidem sociauit? Quia enim socia data est, non ancilla, aut domina; idcirco nec de imo, sed de medio fuerat producenda. Si enim de capite fieret, de summo fieret, et uideretur ad dominationem creata. Si autem de pedibus fieret, de imo fieret; et uideretur ad seruitutem subiicienda. Propterea de medio facta est, ut ad equalitatem societatis facta probaretur. In hoc tamen quodammodo inferior ipso quod facta est de ipso, ut ad ipsum  semper quasi ad principium suum respiceret, et ei indiuidue adherendo, ab ea se  societate non separaret. Hec ergo societas coniugium est, que federe sponsionis mutue consecratur, quando uterque uoluntaria promissione debitorem se facit alteri, ut deinceps neque ad alienam altero uiuente societatem transeat, neque se ab illa que adinuicem constat societate disiungat. Ad cuius quidem societatis consensum, si etiam carnalis commistionis consensus in prima federatione coniungitur, eiusdem commistionis debito coniugati, postmodum ad inuicem constringuntur. Quod si forte in federatione coniugii utrinque pari uoto consensus carnis remittitur, pro eodem deinceps coniugati debitores adinuicem non tenentur.  Quod enim ab utriusque pari consensu dimissum et uoto firmatum est, iuste postmodum ab altero exigi non potest; et tamen firmum stat etiam sic coniugii sacramentum cuius uirtutem copula carnis sicut non efficit cum adest, ita si defuerit tollere non potest. Talis itaque consensus indiuidualem uite consuetudinem retinere creditur qui ad hoc factus est, ut mutua societatis que adinuicem per ipsum initiata est utroque uiuente amplius dissidium non patiatur. Qui ergo diffinire uoluerit coniugium, dicere potest: Coniugium esse consensum legitimum, hoc est inter legitimas personas et legitime factum masculi et femine ad indiuidualem uite consuetudinem obseruandam. In quo quidem  consensu copule carnalis commercium pari uoto aut futurum non contradicitur, aut non futurum laudatur.



CAP. u. Quando coniugium esse incipiat.

Si quis autem querat quando coniugium esse incipiat, dicimus quod ex quo talis consensus qualem supra diffiniuimus inter masculum et feminam factus fuerit, ex eo statim coniugium est, quem etsi postea copula carnis sequitur, nichil tamen coniugio amplius ad uirtutem sacramenti confertur. Unde constat quod si uir uel mulier post talem consensum, ad alienam societatem transierit, etiamsi commistio carnis illic sequatur ad priorem tamen societatem in qua sacramentum coniugii sancitum est et postquam secunda copula illicita omnino  iudicatur, redire debebit. Sed dicis mihi: Aliquis promisit siue forte iurauit alicui se, usque ad tompus complacitum illam ducturum; et illa similiter promisit uel iurauit se illi nupturam. Interim mutato proposito, alter siue uterque ad alienam societatem transit, et ille aliam uxorem ducit: et illa marito alteri nubit. Quid ergo faciendum est? Nunquid propter priorem sponsionem secunde federationis pactum scindendum est? Sed considera quod longe aliud est promittere atque aliud facere. Qui promittit nondum facit; qui autem facit iam facit quod facit. In eo qui promittit si non facit quod promittit, mendacium est. In eo autem qui facit, etiam si post factum penitet, tamen factum omnino est quod factum est. Qui ergo se promisit uxorem  ducturum, nondum tamen uxorem duxit; et que spopondit se nupturam nondum nupsit, nec coniugium adhuc fuit, sed futurum esse debuit. Cum autem postea et ille uxorem duxit, et illa marito nupsit, iam coniugium utrinque fuit; et non poterit dissolui quod factum est, etiam si id quod promissum fuit non est impletum. Precedens ergo mendacium penitentia corrigendum est, sed sequens coniugium dissoluendum non est. Non autem sic est quando sacramentum coniugii non quidem, ut supra dictum est, mutua sponsione futurum promittitur, sed presentis assensus attestatione firmatur; quia post talem consensum quidquid in aliena societate etiam cum carnis commistione, uel cum prolis procreatione secutum fuerit, irritum omnino esse debebit.  Sed putant quidam posterius factum idcirco stare debere quia in eo amplius esse uidetur, ubi post consensum etiam carnis commistio secuta est. Sed cur ideo stare debet in quo plus factum est, si totum id quod factum est, iuste factum non est? Si posterius propterea coniugium iudicatur; quia in eo copula carnalis fuit, que in priori non fuit, ergo si tertium post hoc secutum fuerit, dicet aliquis quod melius iudicandum est quam secundum; quia in eo fortassis sepius copula carnalis fuit quam in secundo fuit, quod ratio non admittit. Quapropter quidquid post consensum coniugalem qui matrimonium sacrat, cum alio uel alia siue in consensu, siue in coitu admissum fuerit, ad incestus et adulterii maculam non ad coniugii sacramentum pertinebit.  Sed dicis: Si post primum coniugalis federis consensum statim coniugium est, quid ergo sibi uult quod dicit auctoritas: aliter non fieri legitimum coniugium nisi ab his, qui super eam feminam potestatem habere uidentur; et a quibus custoditur uxor, petatur; et a parentibus propinquioribus sponsetur; et legibus dotetur et suo tempore sacerdotaliter ut mos est cum precibus et oblationibus a sacerdote benedicatur, et cetera quedam que in hunc modum adiungit, dicens. Quoniam aliter presumpta non coniugia, sed adulterina contubernia, uel stupra aut fornicationes potius quam legitima coniugia esse dicenda sunt. Sed id in hoc loco intelligi oportet legitima non esse, id est non fieri secundum  institutionem legum, que in hunc modum coniuges desponsari instituunt. Nam quod postea adiungit, aliter presumpta adulterina contubernia potius, uel stupra esse, quam legitima coniugia, confestim subsequenti sermone temperat, dicens: Nisi forte uoluntas propria suffragata fuerit, et uota succurrerint legitima. Illic ergo, ubi uoluntas propria et uotum legitimum succurrit, etiam sine his omnibus legitimum coniugium esse potest. Si enim coniugium esse non potest ubi ista non sunt, nec baptismus esse potest, ubi non precedit fontis consecratio, baptizandi exorcizatio, et ubi non sequitur olei et chrismatis unctio. Sed sicut baptismus esse potest sine istis, quamuis ista debeant esse cum baptismo, ita et sine illis coniugium esse potest,  etiam ibi ubi illa in coniugio et cum coniugio esse debent. Nam quod coniugium non in coitu constet, sed in consensu, nec in consensu coitus; quia sicut sine coitu consensus, ita etiam sine consensu coitus esse potest, si forte utrinque castitatis et continentie propositum placitum fuerit, beatus Ambrosius testatur, dicens: Non defloratio uirginitatis, sed pactio coniugalis coniugium facit. Item: Coniugium non facit coitus, sed consensus, qui si defuerit omnia etiam cum ipso coitu frustrantur. Isidorus etiam dicit, quod coniuges uerius appellantur a prima desponsationis fide quamuis adhuc inter eos ignoretur coniugalis concubitus. Sed forte uidetur hoc contrarium esse illi quod superius diximus coniugium in consensu maritali sanciri. Si enim a  prima desponsationis fide coniugium incipit, cum fides desponsationis in promissione futuri consensus precedere uideatur, quando coniugium ab hac fide initiari dicitur, procul dubio etiam ipsum matrimonii consensum anteire probatur. Sed si desponsationem ipsam futuri matrimonii pactionem et promissionem intelligere debemus, tunc nimirum fidem desponsationis impletionem promissionis et pactionis exhibitionem conuenienter accipimus. A qua nimirum quia in predicto consensu constat, merito coniugium exordium sumit, quia in eo quod fides pactionis et sponsionis que de futuro coniugio utrinque facta fuerat adimpletur, in consensu maritali coniugii sacramentum perficitur. Nomen autem desponsationis non ipsum coniugii consensum  quo matrimonium firmatur, sed pactionem et promissionem futuri consensus significare in ipsa uocis expressione coniicimus, quia et spondere non dare est aut facere, sed promittere. Unde et Apostolus dicit: Despondi enim uos uni uiro uirginem castam exhibere Christo . Quod si desponsationis nomen in ipso contractu matrimonii intelligere debemus, tunc fidem desponsationis consensum mutue societatis que coniugium dicitur, conuenienter accipimus. Unde et de matre Domini Augustinus dicit, quod a prima desponsationis fide coniux uocata est Ioseph, quam concubitu non cognouerat, nec fuerat cogniturus. Et Ambrosius similiter; Desponsata uiro coniugis nomen accepit.  Cum enim initiatur coniugium tunc coniugii nomen assumitur, in quibus uerbis, sicut supra dictum est si desponsationem accipimus in eo quando consensu maritali coniugium sancitur, recte tunc ipsum coniugium inchoari et nomen coniugis assumi dicitur. Si autem desponsationem intelligimus in eo quod futurus ad coniugium faciendum consensus promittitur, tunc quidem coniugium in iis que coniugium antecedunt inchoari dicitur; et ab inde etiam que futura est coniux, propter ea quibus iam coniugium initiatum est nomine coniugis censetur. Sed ut libet de his et de huiusmodi sentiatur, tantum ut coniugium nec ante legitimi consensus attestationem, in quo uterque alteri ad coniugalis federis societatem se tradit, uerum esse credatur, nec  postea imperfectum. uis scire quid dico? Cum ille dicit: Ego te accipio in meam, ut deinceps et tu uxor mea sis, et ego maritus tuus, et illa similiter dicit: Ego te accipio in meum, ut deinceps et ego uxor tua sim et tu maritus meus, aut scilicet hoc dicunt, aut aliud quodcunque simile illi, in quo et si non hoc dicunt, hoc tamen intelligunt. Aut si non hoc dicunt quia fortassis alicubi uerba non celebrantur, sed res agitur, tamen hoc faciunt. Ducit illam, accipit illam, sicut mos est legitimus ducendi uxores. Cum igitur hoc sicut mos est dicunt uel faciunt et in hoc sibi consentiunt, hoc est quod dicere uolo, quod deinceps coniuges sunt, siue hoc dixerint; et in hoc sibi consenserint coram legitimis testibus sicut debent, siue forte soli seorsum et in  secreto nemine attestante uel astante qualiter non debent; tamen omnino coniuges sunt, nec deinceps nisi alia emergat causa dissidii ab inuicem separari licite possunt, etiam si propter furtiuum consensum si factum negauerint conuinci non possint.



CAP. uI. De iis qui occulte nubunt, uel postquam nupserint contra coniugium aliqua uerenda faciunt.

Sed dicis: Quid ergo faciendum est de huiusmodi qui clanculo conuenerunt, si postea aut alter aut uterque factum negando ad alienam societatem transierit? Quidam uxorem duxit clanculo sine presentia testium solo adinuicem maritali consensu firmato, deuitans ut nonnunquam fieri solet aliqua de causa conscientiam alienam, postea breui tempore interiecto, priusquam  consensum occultum facto manifesto probasset de facto penituit, eam quam in hunc modum uxorem duxerat dimisit: aliam duxit celebri apparatu manifeste coram Ecclesia fortassis cum parentum traditione, cum sacerdotis benedictione nuptias fecit, filios genuit. uenit prior illa ad Ecclesiam, iudicium interpellat, iustitiam postulat. Iniuriam sibi illatam palam exponens. Negat ille, nec sunt testes qui possunt probare quod occultum est. Hic queris quid facere debet Ecclesia, quia utrinque inconueniens aliquid incurrere uidetur. Si enim illi mulieri que quidem uerum dicit, sed tamen occultum est, nec probatum quod dicitur, sine legitimo testimonio propter solum dictum eius creditur, et pro eo quod incertum est et occultum, id quod certum et manifestum  est dissoluitur, poterit deinceps quilibet siue quelibet in alium uel in aliam quodcunque uoluerit fingere, ut sibi simili ratione credatur. Quod si admissum fuerit, magna confusio proueniet neque deinceps in Ecclesia aliquid firmum stabit. Si uero propter auctoritatem Ecclesie conseruandum coniugium, quod primum factum est, scinditur, et adulterium, quod secundo presumptum est, confirmatur, aliud magnum est; quando non solum libertas datur, sed etiam necessitas inducitur homini ut maneat in peccato suo. Hic ergo consilium queris. Ego fortassis tibi potiora dicturus non sum, tamen oportet ut in tantis malis prorsus ignorantes non simus. Si quis putauerit propter huiusmodi mala uitanda talem consensum qui nullo testimonio probatur, neque  facientium mutua confessione firmatur, irritum esse debere, neque in eo ullatenus coniugium stare posse, facilius inconueniens declinat. Potest enim etiam id quod supradictum est, furtiuos consensus non coniugia esse, sed adulterina contubernia uel stupra, nisi uoluntas propria suffragauerit, et legitima uota succurrerint, propter hoc dictum putari quod eiusmodi consensus qui in occulto fiunt coniugium non sanciunt, nisi idem, ipsi, qui in occulto sibi consenserint, eumdem consensum suum utrique uoluntarie in manifesto profiteantur. Tunc siquidem uoluntas propria suffragatur et uota legitima succurrunt, cum id quod in occulto fecerunt sponte utrique in manifesto profitentur. Si quis igitur ad hunc modum dicat coniugium occulto quidem consensu initiari  posse, sed non nisi manifesta amborum confessione firmari compendiosius mala multa declinat, sed plurium approbatio hoc recipit ut siue in manifesto siue in occulto talis consensus inter legitimas personas factus fuerit, perfectum coniugii sacramentum iudicetur. Quod si ita uerum esse constare debebit, considerandum est quomodo supra memorate questioni responderi oporteat. Dubium non est quin id quod Ecclesie probari non potest, Ecclesia ipsa iudicare non potest. Et rursus dubium non est quin id quod legitimo et manifesto Ecclesie iudicio factum est, sine legitima et rationabili et manifesta causa rescindi non potest. Ratio nos urget. Ista mulier dicit quod pari consensu cum uiro illo matrimonium  fecit. Sed quod dicit, nec ipsa probare potest, nec Ecclesia quod probatum non est approbare potest. Non potest ergo pro eo quod occultum est, id quod manifestum est infirmari. Quapropter oportet ut secundam copulam que iudicio Ecclesie legitime facta est, ipsa Ecclesia iudicet ratam esse debere. Sed dicis: Quid ergo faciendum est huic mulieri que uirum suum ab Ecclesia requirit, sed habere non potest, quia id quod occultum fuit probare non potest? Fortassis cum uiderit quod maritum suum habere non potest, alteri nubere uolet et ueniet ad Ecclesiam expostulans, aut ut sibi maritus suus reddatur, aut alteri nubere concedatur. Hic ergo queris quid Ecclesia facere debeat, an propterea quia priorem reddere non potest, secundum  concedet? Sed uide quomodo concedere Ecclesia possit illi maritum alterum, que suum adhuc uiuum esse confitetur. Ipsa dicit uir meus uiuit, et tamen petere presumit ut alteri nubat. Ergo dicis, ad continentiam cogenda est mulier ista. Ita sane quia negligentiam cauere noluit, iustum est ut penam sustineat. Quare in manifesto non nupsit? Si prius in nubendo testimonium Ecclesie habere contempsit, qua ratione nunc iudicium Ecclesie interpellat? Ipsa se igitur obligauit. Sustineat itaque nunc penam negligentie ut aliis mulieribus, ne idem presumant, correctionis et cautele exemplum fiat. Continere peccatum non est, nec impossibile est. etiamsi difficile est. Si ergo mulieres nolunt continere, caueant in occulto nubere. Ibi nubant ubi testes habere  possunt, si maritos consentientes habere non possunt. Quod si culpam uitare nolunt, sustineant penam. Qui ergo coniugium suscipere uult, cogitet primum quod, cum illud susceperit legem eius portare debet. Qui appetit quod delectat, portet necesse est, si in eo uel pro eo euenerit, etiam id quod grauat. Non ergo permittit Ecclesia illi mulieri que se alteri uiro nupsisse confitetur, illo uiuente ad alias transire nuptias; etiam si postmodum contingat, ut idem ipse uir post celebrationem secundarum nuptiarum ad se reuersus et de facto penitens peccasse se confiteatur, et ad priorem uxorem redire uoluerit, eique de ueritate primi pacti contestetur, non recipit Ecclesia testimonium eius, quia uariauit uerbum suum; et contra se testimonium tulit, et abstulit  sibi fidem in utroque. Tamen Ecclesia id quod ipsa fecit, sine causa legitima rescindere non potest. sed ratum esse debere censet, ne occulta manifestis preiudicent. Itaque illam homini mulierem pro legitima uxore adiudicat, quam secundum iudicium Ecclesie legitime duxisse cognoscitur. Sed dicis: Si sic ergo iudici Ecclesie stare debet, quoniam occulta manifestis preiudicare non possunt, quid illi homini pro anima sua faciendum est, qui uiuente uxore sua alteri adherere cogitur, quam nec dimittere potest, ne preceptioni et iudicio Ecclesie contraire uideatur, nec sine scrupulo conscientie tenere quam uiuente adhuc priore contra diuinam iustitiam et institutionem illicite sibi sociasse cognoscit? Si  ergo iste talis ad Ecclesiam confugiat querens consilium salutis, quid illi dicet Ecclesia? Audi et intellige quid illi dicere potest Ecclesia. Si dixerit ei Ecclesia ut secundam quam publice duxit dimittat, et ad priorem reuertatur, quam modo se contra primam testationem suam uxorem duxisse confitetur, et in hoc receperit testimonium eius, omnes deinceps qui odio habebunt uxores suas fingent et mentientur se prius alias duxisse, ut ab iis quas odiunt separentur; et ita lex matrimonii nichil in se stabilitatis habebit, sed passim ubique pro uoluntate uniuscuiusque dissoluetur. Non ergo Ecclesia aliud dicere potest illi quam ut matrimonio quod eius attestatione firmatum est, fidem seruet. Sed dicis: Causa illi est pro anima sua, consilium salutis querit; nam utrobique  periculum uidet, et utrum potius eligat non inuenit. Si manet, contra conscientiam facit; si discedit, contra obedientiam facit. Non ergo iam querit an discedere liceat, sed si non discedit utrum permanere expediat. Conscientiam exponit, et consilium salutis querit. Quid illi dicet Ecclesia homini confitenti peccatum et querenti consilium? Si dixerit illi ut maneat postquam reuelauit peccatum, hoc est dicere, quantum uidetur ut maneat in peccato. Si uero nec hoc nec illud dicere potest, quantum uidetur, homini tali uia salutis monstrari non potest. Sed hoc rursum multum a fide Christiana abhorret, ut dicatur aliquis talis esse, qui non possit si uere penituerit in qualicunque sit periculo saluus esse. Multa sunt que ad hunc modum contingere potuissent.  Alius dicit se cum sorore, aut cum matre uxoris sue rem habuisse. Alius uxorem se prius aliam duxisse fatetur, et multa alia horrenda que miseria hominum uel falsa confingit, uel uera committit. Et uerum est quidem quod multa fiunt horrenda ab hominibus in desideriis suis malis, sic excecatis ut faciant que non oportet, et sunt tanta hec mala ut uix consilium admittant; nisi Deus, qui legem dedit, gratiam et misericordiam prestet. Per legem enim non iustificabitur in conspectu eius omnis caro. Sicut olim maledictum legis omnes qui sub lege erant premebat; nec erat qui euadere potuisset maledictionem, quia non erat qui cauere posset preuaricationem, donec ipse legislator ueniens, maledictionem per gratiam abstulit; et ne semper  maledictio et preuaricatio regnarent, per eamdem gratiam ipsam etiam legem mutauit: ita et modo nunquam homo cum peccato suo et malitia urgente in necessitatem peccandi uenit, nec potest legem portare nisi maledictionem preuaricationis incurrat: commutat illi Deus per misericordiam legem, et donat penitenti ut saluus esse possit, qui utique non saluaretur, si per iustitiam et rigorem legis sine misericordia iudicaretur. Non tibi fortassis secundum opinionem aut existimationem tuam respondeo. De meo est non de tuo quod loquor. Non aliud possum. Quod mihi mens suggerit profiteor. Si aliud dicerem contra conscientiam meam et existimationem dicerem. Quisque pro se iudicet; ego tibi de  corde meo loquor. uenit peccator ad me et exponit mihi conscientiam suam consilium salutis querens. Quid illi dicam? Si dixero illi recede, facio illum inobedientem Ecclesie matri sue, et exemplo eius alios confirmo, ut dimittant uxores eius legitimas; et cum eas odio habuerint, fingant quodcunque sibi placuerit, et mentiantur Ecclesie ut libertatem habeant recedendi ab eis, quia eas non amant. Et si hoc Ecclesia receperit et passa fuerit, ueniet magnum malum, et dimittent omnes pro libito, aut uiri uxores suas, aut mulieres maritos suos, et pro uno homine multi damnabuntur, quod ita fieri non oportet. Quidam acute se considerasse putauerunt, sibi non proximo consulentes, dicentes, quoties eiusmodi forte aliquid contingeret, Ecclesiam  utrumque facere debere: et in occulto scilicet penitenti consulere, ut ab eiusmodi copula recederet; et in manifesto discedentem cogere ut maneret. Quod quidem non esset salutem proximi querere, sed quasi se uelle a periculo liberare. Non mihi suadet conscientia mea ut hoc illi dicam. Querit a me quid sibi faciendum sit, ostendit periculum suum, necessitatem suam demonstrat, se paratum esse testatur, ad utrumlibet quodcunque iussus fuerit. Ego minus de me confido, dico illi ut pergat ad Deum. Domine, tu legem dedisti per seruos tuos qualem uoluisti, et per quos uoluisti; et ecce nos serui tui sub lege sumus, tu Dominus lator legis sub lege non es. Quod instituisti quando uoluisti, et quandiu uoluisti, potes cum uolueris et  quibus uolueris sine preuaricationis reatu indulgere. Neque enim iam culpa erit quod indulgentis est remissio, non agentis presumptio. Tu ergo precepisti, Domine, per seruos tuos per quos locutus es, et ordinasti Ecclesiam tuam, ut uir, uiuente uxore sua, alteri non adhereret. Ego uxorem habui, et illa uiuente alteri adhesi, ecce iam ego facere non possum ut hoc factum non sit. Sed tu facere potes ut hoc damnabiliter factum non sit. Item tu mandasti, Domine, ut Ecclesie tue uicem tuam in terra agenti obediremus sicut tibi; et non scandalizemus unum de pusillis tuis, et dixisti: quia qui Ecclesie tue mandatum sperneret tibi obediens non esset. Ecce ego miser propter peccata mea in contradictionem ueni, laqueum incidi necessitatis, ut exire sine peccato  non possim. Si maneo, accusat me conscientia mea aduersum te de occultis meis, quibus contra tuam dispositionem facio. Si recedo, inobediens ero Ecclesie tue, et scandalizo non solum pusillos, sed etiam magnos seruos tuos, qui in hac parte quod occultum est nesciunt, tamen quod iustum est uolunt, et accusat me conscientia mea de manifestis meis, quibus contra preceptionem tuam ago. Ego igitur, in arcto positus et cinctus undique periculis, tuam misericordiam imploro: paratus ad omne quod iubes, si illud scire dederis. Si dixeris discede, non maneo. Si dixeris mane, non discedo. Scio enim quod, te iubente, fit, malum esse non posse quodcunque illud fuerit. Tua est enim potestas ex qua bonum  est omne quod tibi placuit. Cui indulges non imputatur, cui imputas non indulgetur. Si ergo, Domine, tu iusseris, ut postposito Ecclesie scandalo, et contempto mandato magistrorum meorum quos mihi dedisti, et quibus me obedire precepisti: ego magis te audio quam hominem quem audire nec debeo, nisi propter te, nec uolo contra te. Si ergo tu iubes, Domine, ad hominem non attendo. Si autem parcere uis pusillis tuis, aut Ecclesie tue auctoritatem conseruare propter salutem multorum: ego quidem pro peccatis meis in iudicio tuo sum. Sed tamen scio quod benignus et misericors es, et potes si uolueris non imputare necessitatem, si acceptam habueris uoluntatem. Magis ergo uolo incidere in manus tuas, quam in manus hominum; quia tibi et adest potestas,  et non deest pietas. Homo immutare legem non potest. Tibi lex non dominatur, quia conditor et dominus legis es. Homo facta iudicat, non uoluntatem: tu factis parcis propter uoluntatem. Confidens ergo in misericordia tua occulta necessitatis mee tibi committo, non presumens propter timorem tuum Ecclesie scandalum facere; quia spero quod offensam tui mihi pie ignoscere sustineas. Cum idcirco non presumo offendere proximum, ne in proximo offendam et Deum meum. Sic mihi uidetur quoties occulta aliqua in necessitate conscientiam remordent, et maxime si talia fuerint in quibus dispensatio institutionis indulgentiam admittat, quia ea que contra naturam sunt et sine peccato nunquam fieri potuerunt, non accipiunt remissionem nisi habuerint  correctionem. In huiusmodi ergo occultis in quibus temporalis institutionis, non naturalis preceptionis preuaricatio est, uidetur mihi nunquam ea que latent manifestis, et maxime iis que sine graui scandalo mutari non possunt, preiudicare debere; sed magis expedire ut in manifestis scandalum caueatur, et de occultis ad gratiam et ad misericordiam confugiatur: posse autem fieri ut quod aliquando pro scandalo uitando ex necessitate contra institutionem agitur, quia occultum est et probari ac per hoc uitari non potest, penitenti et dolenti per misericordiam non imputetur. uir potestatem corporis sui non habet, sed mulier. Similiter mulier potestatem corporis sui non habet, sed uir . Potest ergo uir siue mulier peccando facere ut potestatem  in corpore alterius perdat; sed facere non potest ut alteri potestatem sui corporis quantum in se est tollat. Quod sui iuris est perdere potest: quod suum non est tollere non potest. Sic ergo et si aliquando faciat ut debitum suum in corpore alterius iure exigere non possit, non tamen facit ut debitum alterius in suo corpore iure negare possit. Queritur autem et de iis qui se dicunt post coniugalem pactionem, siue ante; cum sororibus ac matribus, aut aliis quibuslibet in linea cognationis propinquis commercium carnale habuisse, quid faciendum sit, si hoc factum esse legitimo testimonio approbari possit. Ego quidem quandiu fieri rationabiliter posset propter seruandam pacem tori coniugalis eiusmodi, testimonia  et probationes declinarem. Si autem res omnino manifesta fieret, tunc quidem propter horrorem facti et scandalum uitandum, separationem fieri suaderem, sic tamen ut uterque in continentia permanere cogeretur, quoniam quidem coniugii sacramentum adinuicem non scinderetur, etiam si opus carnalis commercii contradiceretur. Si quis autem dicat quomodo mulier que non peccauit cogi possit ad continentiam inuita, uideat et hoc esse de miseria carnis a cuius uoluptate qui se in prosperitate non cohibet, dignus est ut in aduersitate quoque dolores illius portet. Ista mulier que modo dicit se continere non posse, quid faceret si maritus eius longa et continua, uel etiam perpetua egritudine premeretur? Quem ergo non desereret in languore corporis iacentem, non  deserat modo de iniquitate penitentem. uel si forte conditionem carnis sustinere non uult, legi carnis se non subiiciat, neque suscipiat ad delectationem quod pati non uult ad afflictionem. Et hec quidem de occulto consensu coniugii, siue de ceteris que in eo occulta sunt, uel occultanda et uerenda esse possunt nobis dicenda fuerunt. Fatemur ergo, sicut dictum est, in consensu maritali coniugium sanciri et quod post ipsum legitime factum quidquid aliud fit contra ipsum stare non potest, si hic solus legitimo testimonio probari potest. Postquam ergo demonstrauimus, quid sit coniugium, et ex quo coniugium sit dicendum ut ratum esse debeat, nunc consequenter de bonis coniugii tractandum est.



CAP. uII. Quod tria sunt bona que coniugium comitantur, scilicet fides, spes prolis, sacramentum.


Tria sunt principaliter bona coniugii que coniugium comitantur. Fides, spes prolis, sacramentum. In fide, attenditur ne preter uinculum coniugale cum altera, uel cum altero concumbatur. In spe prolis, attenditur ut deuote exspectetur, amanter suscipiatur, religiose nutriatur. In sacramento, attenditur ne coniugium separetur; et dimissus, aut dimissa, nec causa prolis alteri copuletur. Hec sunt bona que opponit coniugium contra eam que in carne peccati adhuc manet concupiscentiam carnis, sine qua carnis commistio fieri non potest. Bonum quippe coniugii, ut dicit beatus Augustinus, malum inobedientium membrorum limitat quodammodo et modificat, ut concupiscentia carnalis fiat saltem  pudicitia coniugalis. Duobus autem modis bonum hoc contra malum illud remedium occurrit, dum et illum immoderate libidinis ardorem, sub certa regula unius federis limitando, a uago concubitu modificat; et eum, qui per se malus esset, per bona sibi adiuncta excusat. Nec tamen facit ut malum prorsus non sit, sed ut damnabile non sit; quippe propter hoc malum non fit culpabile illud bonum; imo propter hoc bonum ueniale fit illud malum, nisi enim malum esset, non opus haberet excusari. Et rursum nisi remedium haberet, deberet imputari. Si autem coniugium nichil boni in se haberet, remedium contra malum esse non posset. Nunc autem ipsa que ei insunt bona, malum quod ab eo non  queritur, sed in eo toleratur, excusant, ut non imputetur ad damnationem, quod necessitas imponit, non uoluntas exigit. Item Augustinus ad ualerium: Non tantum fecunditas cuius fructus est in prole, nec tantum pudicitia cuius uinculum fides est, sed etiam sacramentum nuptiarum commendatur fidelibus coniugatis. Huius sacramenti res est, ut legitime copulati, quandiu uiuunt, non separentur.



CAP. uIII. Utrum hec bona inseparabilia sint coniugio an non.

Si fides coniugii est preter maritalem copulam aliam nescire, et uiolatio fidei huius adulterium committere, patet quod hoc bonum ita coniugio adheret, ut si quidem adsit ex eo amplius coniugium  commendetur, si non adsit non tamen coniugii sacramentum annichiletur. Que enim adultera est non ideo coniux non est, quia adultera est; imo si coniux non esset, adultera esse non posset. Non enim adulterium est, nisi cum fides tori legitimi uiolatur; quod utique cum fit, culpa committitur, sacramentum non cassatur. Similiter si spes prolis est in eo quod deuote exspectatur, amanter suscipitur, religiose nutritur, non dubium est et hoc quoque bonum omni coniugio, siue coniugibus omnibus semper adesse non posse. Quomodo enim ab illis proles speratur qui uel pari uoto continentiam custodiunt, siue pro etatis defectu amplius generare non possunt? Itaque duo hec, id est fides et spes prolis, ita coniugium comitantur ut, ubi quidem  adsunt, coniugium in altero sincerius, in altero fructuosius appareat; ubi autem non adsunt, aut culpabilius, aut infructuosius probetur, et tamen coniugium esse non desistat. Sacramentum autem ita inseparabile esse uidetur, ut sine illo omnino coniugium esse non possit. Unde Augustinus: Usque adeo fedus nuptiale cuiusdam sacramenti res est, ut nec separatione irritum fiat; quia, uiuente uiro a quo relicta est, mechatur, si alteri nupserit. Hoc autem uult sibi tanta firmitas coniugalis uinculi, quod non tantum ualeret nisi alicuius maioris rei quoddam sacramentum adhiberetur, quod inconcussum manet, quia interueniente diuortio non aboletur nuptialis confederatio, ita ut coniuges sint etiam separati. Nam quia duo sunt diuersa, coniugium  quod constat in legitima societate, et coniugii officium quod constat in carnis commistione; et in altero quidem, id est coniugio sacramentum est; ad alterum uero, id est ad officium coniugii, fides et spes prolis pertinere uidetur. Unum, id est fides ut per eam illicita carnis commistio caueatur; alterum, id est spes prolis, ut propter eam licita carnis commistio exerceatur; sicut ipsum officium carnalis commercii a coniugio abesse potest, ita etiam ipsum coniugium sine iis que ad officium carnalis commercii pertinent esse potest, quamuis, ut dictum est, si fide careat, minus sincerum; si autem spe prolis careat, minus fructuosum inueniatur. Fides enim fructum habet in castitate pudicitie coniugalis. Spes prolis fructum habet in usu fecunditatis.  Coniugium autem in ipsa societate maritali sacramentum est; et ideo sicut ipsa societas utroque uiuente non diuiditur, ita et sacramentum societatis coniugalis quandiu coniugium constat, ab ipso non separatur. In quo uidelicet coniugio sacramentum foris est indiuisa societas; res sacramenti intus adinuicem flagrans perseueranter animorum caritas. Sacramentum foris ad Christum et Ecclesiam, res sacramenti intus ad Deum et animam. Ut sicut in copula carnis Christi et Ecclesie sacramentum diximus, ita etiam in federe societatis eiusdem sacramentum ostendamus. Hoc ergo dictum est, ut ostendatur quod aliquando coniugium sine fide et sine spe prolis est; sine sacramento autem nun  quam esse potest, quamuis et ipsum sacramentum aliquoties esse inueniatur, ubi sanctitas sacramenti non esse ostenditur. Dicit enim beatus Augustinus quod sacramentum coniugii omnibus gentibus commune esse potest; sanctitas autem sacramenti non nisi in ciuitate Dei nostri est, et in monte sancto eius. Quod quemadmodum uerum sit facile uidere potest, qui superius dicta considerat. Diximus enim supra quod in coniugio duplex sacramentum constaret. Unum in commistione carnali, sacramentum illius societatis que est inter Christum et Ecclesiam, alterum in societate coniugali, sacramentum illius societatis que est inter Deum et animam, siue etiam quod Christi et Ecclesie sacramentum esset, in societate coniugii; Dei uero et anime sacramentum  in dilectione coniugali. Siue igitur hoc modo sacramentum coniugii accipiatur, recte sacramentum coniugii omnibus gentibus commune esse dicitur; sanctitas autem siue uirtus sacramenti, non nisi in ciuitate Dei nostri, et in monte sancto eius. Hoc est in fide et caritate, in Ecclesia uidelicet sancta, et inter fideles esse perhibetur. Sacramentum autem coniugii habent, qui pari consensu ad eam que a Deo inter masculum et feminam instituta est societatem indiuise adinuicem conseruandam conuenerunt. Sacramenti uero huius sanctitatem non habent nisi ii soli qui per fidem membra Christi facti sunt; et per caritatem mente et deuotione intus Deo uniti sunt.



CAP. IX. De iis qui in coniugio incontinenter uiuunt, et plus explende libidini, quam generande proli inseruiunt.


Beatus Augustinus de iis qui tali incontinentie siue infirmitate siue uoluptate uicti inseruiunt, sic dicit: Concubitum qui non fit causa prolis, nuptie non cogunt fieri; sed impetrant ignosci: si tamen non ita sit nimius ut impediat tempora que orationi debentur, nec immutetur in eum usum qui contra naturam est. Concubitus enim qui est necessarius causa prolis inculpabilis est, tantummodo si est nuptialis. Qui autem ultra necessitatem iustam progreditur, nam non rationi sed libidini obsequitur, et hunc non exigere, sed reddere coniugi ne fornicetur, ad coniugem pertinet. Si uero ambo tali concupiscentie  subiguntur, rem faciunt que non est nuptiarum, cuius delicti non sunt nuptie exhortatrices, sed deprecatrices. Decus quidem coniugale est castitas procreandi et reddendi carnalis debiti fides. Hoc est opus nuptiarum quod ab omni crimine defendit Apostolus, dicens: Si acceperis non peccasti, et si nupserit uirgo non peccat . Immoderata autem progressio secundum ueniam conceditur. Sanctitati etiam coniugii nec infidelis coniux obesse potest; sed potius fidelis prodest infideli. Unde Apostolus: Sanctificatus est uir infidelis per fidelem mulierem , etc.



CAP. X. Qua ratione antiqui simul plures habueru uxores.

De hoc similiter beatus Augustinus sic ait.  Antiquis temporibus cum adhuc salutis nostre mysterium uelaretur, iusti officio propagandi nuptias contrahebant, non uicti libidine, sed ducti pietate, qui multo facilius continere possent et uellent. Utebantur tamen coniugibus et plures uni uiro habere licebat, quas castius habebat quam nunc unam quilibet istorum in quibus uidemus, quod secundum ueniam concedit Apostolus. Habebant enim eas in opere generandi, non in morbo desiderii. Idem in libro De uirginibus: Antiquis iustis non fuit peccatum quod pluribus feminis utebantur, neque contra naturam hoc faciebant, cum non lasciuiendi causa sed gignendi hoc facerent, neque contra morem, quia eo tempore ea fiebant, neque contra preceptum quia nulla lege erat prohibitum. uerumtamen sicut  idem alibi testatur, magis pertinet ad bonum nuptiarum unum cum una, quam cum multis copulari, quod indicat primi coniugis copula diuinitus facta, ut inde connubia sumerent initium, ubi honestius attenderetur exemplum. Item idem: Sicut non est impar meritum patientie in Petro qui passus est, et in Ioanne qui passus non est, sic non est impar meritum continentie in Ioanne, qui nullas expertus est nuptias, et in Abraham qui filios generauit. Et illius enim celibatus et istius connubium, pro temporum distributione Christo militauerunt. Sed continentiam Ioannes in opere: Abraham in solo habitu habebat. Melior autem est castitas celibum quam castitas nuptiarum quarum Abraham unam habebat in usu, ambas in habitu. Caste enim coniugabiliter  uixit; esse autem castus sine coniugio potuit; sed tunc non oportuit. Idem iustus, quamuis cupiat dissolui et esse cum Christo , tamen sumit alimentum non cupiditate uiuendi, sed officio consulendi, ut maneat quod necessarium est propter alios: sic misceri feminis iure nuptiarum, officiosum fuit sanctis uiris non libidinosum. Quod enim est cibus ad salutem hominis, hoc est concubitus ad salutem generis, et utrumque non est sine delectatione carnali, que tamen modificata et refrenante temperantia in usum naturalem redacta libido esse non potest. Quod autem est in sustentando uictu illicitus cibus, hoc est in querenda prole fornicarius uel adulterinus concubitus; et quod est in cibo licito immoderatior appetitus, hoc est in coniugibus uenialis  ille concubitus.



CAP. XI. Utrum coniugium dicendum est quod aliquando dissolui potest.

Quidam coniugium omnino esse negant quod aliquando dissidium admittit. Inueniunt enim auctoritates quasdam et uerba Scripturarum diuinarum a sanctis Patribus prolata, quibus quasi idipsum uidetur astrui. Dicit enim beatus Augustinus in libro De bono coniugali: Usque adeo fedus nuptiale cuiusdam sacramenti res est, ut nec separatione irritum, quia, uiuente uiro a quo relicta est, mechatur, si alteri nupserit. Et idem: Quia interueniente diuortio non aboletur nuptialis confederatio ita ut coniuges sint, etiam separati. Propter huiusmodi assertiones  uidetur illis non esse dicendum coniugium, etiam quando est, quod aliquando ita dissidium et separationem admittit, ut diuisi adinuicem coniuges non appellentur. Sed mihi interim non apparet qua ratione possint probare, quod hoc ad uirtutem sacramenti coniugalis pertinet, ut indiuidua ab utrisque societas, quandiu uterque uiuit conseruetur; propterea coniugium non fuisse quod aliquando dissolui potuit. Si enim idcirco hoc coniugium non esse dicunt, quia hoc ea que ad coniugium pertinent in toto non habet, intendant quod cum dictum est indiuiduam societatem ad coniugium pertinere, uere dictum est: quia hanc coniugium habere debet quando scilicet est ubi esse debet. Hec enim coniugii est et hanc coniugium exigit, siue potius confert,  quantum in se est. Sicut baptismi est remissionem peccatorum conferre, et uere dicitur cum dicitur quod baptismus remissionem omnium peccatorum confert; et sicut sacramenti corporis Christi uirtus est societatem et participationem Christi conferre, et uere dicitur cum dicitur quod susceptio corporis Christi confert spiritualem participationem Christi; et tamen qui fictus baptismi sacramentum accipit, remissionem peccatorum non percipit, et qui indigne manducat corpus Christi, nequaquam per id meretur spiritualem participationem Christi. Si ergo uere hec ad illa pertinere dicimus et tamen illa sine istis aliquoties inueniemus, nec ideo minus ad illa pertinent quando sine istis sunt illa; quando uidelicet sunt ubi esse non debent, et apud quos  esse non debent: mirum est si indiuiduam societatem ad coniugium pertinere dicimus, cum tamen coniugium sine illa inueniamus, quando scilicet est ubi esse non debet? Quod si idcirco coniugii sacramentum non esse dicunt, quia hoc non habet quod habere debet, quando est ubi esse non debet, dicant similiter baptismi sacramentum uerum non esse apud fictum, et fictum uere baptizatum non esse, quia ibi remissionem peccatorum non operatur; et uerum corpus Christi non esse quod indigne percipitur, quia illic spiritualis participatio Christi non confertur. Intelligant ergo quod quoties huiusmodi spirituales effectus sacramentis diuinis attribuuntur, uirtus ipsorum sacramentorum exprimitur, in quo quidem non ostenditur quid secundum uitium sacramentis  Dei abutentium futurum sit, sed potius quid ex ipsis secundum efficaciam gratie spiritualis que in ipsis est, si in prauitate abutentium non remaneant, fieri possit. Qui ergo hoc coniugium habere dixit, hoc utique dicere uoluit, quod coniugium hoc quantum in se est, habere debet, si fuerit ubi esse debet. Si autem forte non fuerit ubi esse debet, non est mirum si eo careat quod habere debet. Neque ideo tamen minus uerum est sacramentum, dum est, quamuis minus utile sit illi in quo est. Ad hunc modum putamus quedam coniugia uere dici posse, quandiu secundum iudicium Ecclesie rata habentur; que tamen postmodum emergentibus causis legitimis recte soluuntur, et si postea, contra Ecclesie  prohibitionem pertinaci presumptione tenentur, illicite et illegitime copulationes iudicantur. Non tamen hoc de omnibus, sicut supra memoraui, sic sentiendum existimamus. Nam facta horroris excusatione, nulla legitimorum nomen poterunt retinere. Aliud est de illis ubi uenialiter peccatur, ut uidelicet si quis infra septimum, aut sextum, aut etiam fortassis quintum gradum lineam propinquitatis ignorans temeraret, quod quidem non tam contra naturalem siue antiquam legalem institutionem, quam contra subsequentem Ecclesie preceptionem esset. Legimus quod beatus Gregorius Anglis nouiter ad fidem conuersis, ne forte Christianam religionem horrerent, dispensatorie concessit, a quinto gradu consanguinitatis coniugia copulare: in quo apparet quod ea  que aliquando dispensationem admittunt, ut licite manifeste fiant, excusationem habent, etiam si preter concessionem ignoranter fiant. Et idcirco fortassis eiusmodi quandiu omnino latent ignorantia conuenientius existimentur excusari, que tamen manifesta facta, quia contra preceptionem sunt, non debent tolerari. Hec autem dicta sunt contra illos qui putant coniugium omnino dici non posse quod aliquando dissolui potest.



CAP. XII. De his qui putant etiam inter illegitimas personas quascunque consensum adinuicem habitum coniugium facere.

Alii non minus precipiti existimatione in contrariam assertionem feruntur, in tantum ut dicant quantumlibet illegitime persone fuerunt cuiuscunque  professionis siue ordinis pari consensu adinuicem facto coniuges esse. Non sacerdotes continentiam professos, non summos sacerdotes, non monachos aut sacras uirgines ab hac lege excipiendos putant. Sed habent isti similiter uerba quedam Scripturarum quibus munire credunt et confirmare existimationem suam. Et sunt uere quedam dicta eiusmodi in quibus conuenienter hoc intelligi possit, si conuenienter hoc fieri possit. Sed non sic iudicare debent quibus doctrina uerbi Dei commissa est, ut, propter unum aliquid confirmandum, a sensu uniuersorum recedant. Neque partem totum sed totum pars sequi debet. Sed si forte inueniatur pars a toto discordans, aut coaptanda est si fieri potest, aut si fieri non potest abiicienda. Melius enim a parte  receditur, quam a toto. Optimum autem est si et pars retinetur et totum. Hec ergo sunt que adducunt in approbationem assertionis sue. Beatus Augustinus in libro De professione sancte uiduitatis sic ait: In coniugali uinculo si pudicitia conseruatur, damnatio non timetur. Sed in uiduali et in uirginali continentia excellentia muneris amplioris expetitur. Qua expetita et electa et uoti debito oblata, iam non solum capessere nuptias, sed etiam, si non nubatur, nubere uelle damnabile est. Nam ut hoc demonstraret Apostolus non ait: Cum in deliciis hec egerint, in Christo nubunt, sed nubere uolunt. Habentes, inquit, damnationem, quoniam primam fidem irritam fecerunt , etsi non nubendo, tamen uolendo. Non  quia ipse nuptie uel talium damnande iudicentur, sed damnatur propositi fraus; damnatur fracta uoti fides, damnatur non susceptio a bono inferiore, sed ruina bono ex superiore. Postremo damnantur tales, non quia coniugalem fidem posterius inierunt, sed quia continentie primam fidem irritam fecerunt. Et post pauca: Proinde qui dicunt talium nuptias non esse nuptias, sed potius adulteria, non mihi uidentur satis acute ac diligenter considerare quid dicant; fallit eos quippe similitudo ueritatis. Quia enim coniugium Christi dicuntur eligere, que Christiana sanctitate non nubunt, hinc quidam argumentantur dicentes: Si, uiro suo uiuo, que alteri nubit adultera est, sicut ipse Dominus in Euangelio definiuit: uiuo ergo Christo cui mors ultra non dominabitur, que  coniugium eius elegerat, si homini nubit, adultera est. Qui hoc dicunt acute quidem mouentur; sed parum attendunt hanc argumentationem quanta sequatur absurditas. Cum enim laudabiliter, etiam uiuente uiro, ex eius consensu femina continentiam Christo uoueat, iam secundum istorum rationem nulla hoc facere debet, ne ipsi Christo, quod sentire nefas est, adulterum faciat, cui uiuente uiro nubit. Et post pauca: Fit autem per hanc minus consideratam opinionem, qua putant lapsarum a sancto proposito feminarum, si nupserint, non esse coniugia, non paruum malum ut a maritis separentur uxores, quasi adultere sint, non uxores. Et cum nolunt eas separatas reddere continentie, faciunt maritos earum adulteros ueros, cum suis uxoribus uiuis alteras duxerunt. Quapropter  non possum quidem dicere a proposito meliore lapsas si nupserint feminas, adulteria esse, non coniugia. Sed plane non dubitauerim dicere lapsus et ruinas a castitate sanctiore que uouetur Deo adulteriis esse peiores. Et sic quidem beatus Augustinus dicit: Et uidetur manifesta auctoritas et ratio euidens de qua dubitari non possit. Sed ecce dicamus ita, et ita sentiamus, ut lapse a proposito et professione continentie femine si nupserint coniugia esse uera, nec solui posse omnino eiusmodi. Quid ergo? Nonne similiter et eadem ratione de alio sexu sentiendum est, si lapsi a proposito et professione continentie uiri uxores duxerint, coniugia esse uera et rata debere esse, in tantum ut solui omnino non possint, quamuis a culpa defendi non possint? Ecce  ergo dicamus quod ita est, et ita sentire et tenere oportet. Non habemus rationem aliquam qua infringere possimus, aut infirmare tam euidentem rationem et auctoritatem. Tenemur necessitate, ut ita sentiamus et teneamus. uidete quid sequitur. Si hoc promulgatum fuerit et audierint homines quia ita tenet Ecclesia quod lapsi a proposito et professione continentie, si coniugia inierint, separari non possunt, nec cogere eos potest Ecclesia ut ad propositum continentie seruandum reuertantur, nichil deinceps stabile aut ratum esse poterit. Non ordo uel habitus, non denique uotum aut professio ulla tenere poterunt homines, quin frena impudicitie laxent et ruant in desideria sua, uel cum fastidire  ceperint bonum in quo sunt libertatem querentes, uel cum tentati fuerint forte de malo, in quo nondum sunt ad uoluptatem suam explendam festinantes. Ita dissipabitur omnis ordo, et pulchritudo religionis Christiane ad nichilum redigetur, et turpitudo magna succedet. Secundum infirmitatem nostri temporis loquor. Quis deinceps in habitu uel professione religionis constitutus stabit, si urgeri ceperit stimulis carnis sue, sicut natura mortalis et corruptioni obnoxia pati consueuerit, et dixerit ei cogitatio sua: non poteris resistere tam uiolente passioni, tantis desideriorum tuorum incendiis et estibus, que non hodie aut cras aut triduo siue quatuor aut octo diebus; aut etiam unius mensis, aut unius anni spatio bellum tibi indixerunt, sed quandiu uiuis super  per terram, quandiu carnem mortalem portas, quandiu sentire poteris, non te deserent, non tibi parcent, non tibi pacem dabunt aut requiem; semper intentionem oppriment, cogitationem tuam auertent, ut nunquam mentem liberam aut uoluntatem puram ad Deum erigere possis. uide ergo quod et hoc seculum perdis et futurum non acquiris. Melius tibi saltem esset uel ista tormenta deuitare quam in toto perire et nichil sentire boni. uidet Deus quod inuitus pateris, nolens traheris, coactus assentis; fortassis respiciet ad uiolentiam passionis tue; et misertus, excessui tuo dabit ueniam, precipue cum dicat Apostolus: Melius est nubere quam uri . Et unusquisque uxorem suam habeat propter fornicationem. Bene enim nouit Apostolus infirmitatem humanam;  et ideo non dixit illi habeant, quia illis licet, et illi non habeant, quia illis non licet; sed unusquisque habeat: qui continere non potest, melius est ut nubat quam uratur. Melius est ut licite excipiat infirmitatem, quam uitio semper uratur ad passionem. Nam ipse Dominus dicit: Qui potest capere capiat . Ipse scit quod capere non possum uerbum hoc ut continens permaneam. Quando putaui posse, libenter proposui; et in eadem adhuc uoluntate libenter perseuerarem, si pati possem. Sed non ualeo tolerare estum bullientis nature, ardorem concupiscentie feruentis sustinere non possum. Ideo facio quod possum. uado et duco uxorem, excipio infirmitatem meam dolens quidem qui a superiori  bono descendere cogor; sed tamen non omnino desperans, quia ad concessa descendo. Magis uolo in inferiori bono saluari, quam in summo periclitari. Et si forte est culpa aliqua, descendo quia propositum meum non teneo; ego penitentiam agam, et satisfactione placabo Deum. Nihil durum erit aut difficile, tantum hanc passionem euadere possim; et mortem istam in qua uiuens teneor, declinare. Quis putatis eiusmodi rationibus non se instiget et cohortetur cum affligi ceperit et uri stimulis carnis sue, si sciat quod licet et quod fieri potest; et salus est illis qui hoc faciunt, et non cogit Ecclesia illos qui sic retro aspiciunt, sed ita uiuere concedit et legitima censet esse coniugia illorum. Quis non malit, cum in tentatione graui fuerit, multis annis penitere, et  quamlibet satisfactionem exsoluere, tantum ut frui possit uoto et optione sua, et desideria sua licite adimplere? Quid ergo dicemus? Plane attestari audemus quod, etsi negari forte non potest hic ita dictum esse et hoc dictum ita intelligendum esse, nulla tamen ratione his maxime temporibus quibus homines ad uitia proni sunt expedit ita tenere et facere. Et ad hunc modum fortassis si quis dicere uoluerit, hec de illis temporibus dicta esse quando homines magis peccare erubescebant et quando sola erubescentia preuaricationis cohibere potuit fluctuantes et in tentatione constitutos ne a proposito et uoto sanctitatis laberentur; et quando magis terrebantur in eo quod sibi post lapsum ad prioris excellentie puritatem amplius reditum non patere  sciebant; et ita tunc Ecclesiam secundum temporis illius statum tenere debuisse et tenuisse, ut qui post uotum et professionem continentie ad coniugalem copulam descenderent, ita manerent; nec soluerentur huiusmodi contractus, et secundum iudicium et permissionem Ecclesie tunc rata fuisse huiusmodi coniugia. Postea autem cum inciperent homines abuti tali confessione et permissione. Ecclesiam propter pericula imminentia usum mutasse, et sententiam intorsisse ad aliud atque ideo nunc coniugia non esse eiusmodi propter prohibitionem et institutionem Ecclesie, secundum quam licita uel illicita, rata et soluenda omnia iudicantur. Si quis hoc dicat, fortassis aliquid dixisse uidebitur. Nos nichil reprehendimus ex omnibus que ueritatem quietam esse  permittunt. Si quis autem hec dicta esse intelligat, de iis qui propositum continentie occulte uouerunt, et uotum suum sine attestatione hominum soli Deo obtulerunt, eosque si postea uoto fracto ad coniugalem societatem descendere uoluerint, idcirco ab Ecclesia prohiberi non posse, quia professionem illorum non accepit, neque obseruationem continentie, eis indixit. Si quis igitur tales uiduas aut uirgines, post uotum continentie ad maritalem copulam descendentes damnationem quidem habere, id est rem damnabilem facere, non quia nubunt, sed quia uotum frangunt; non propter bonum inferius quod appetunt, sed propter bonum superius quod relinquunt, ita quidem propter fidem uiolatam damnationem habere, se tamen omnino coniuges esse, nec  separari debere existimet, certum est, sicut superius, diximus, quod ea que Ecclesie probari non possunt, ab Ecclesia iudicari omnino non possunt. Hec igitur que uera esse constat, si in sententia superius memorata conuenienter dicta accipimus, nichil amplius restat questionis cur non ueraciter dicta et utiliter tenenda approbemus. Certum est enim quod ii qui post occultum uotum castitatis, et propositum continentie nondum manifesta professione confirmatum, ad experientiam carnis redeunt, nullo modo ab Ecclesia prohiberi possunt neque eiusmodi copulam Ecclesia ipsa, si quando contigerit, abiudicat, sed ratam esse, neque occulta manifestis preiudicare debere confirmat. Quod si quis ad hec dicere  uoluerit quod ille que spiritualiter Christo nupserunt, non possunt deinceps illo uiuente homines habere maritos, recte supradicta ratione eius assertio reprobatur. Ad hunc modum de iis que manifeste falsa sunt, uel occulte uera, unicuique secundum suam mensuram sentire licebit. Mihi autem hoc magis probabile est si inuenire contigerit quod et ueritatem seruat, et auctoritatem non improbat, precipue tanti uiri de quo bene sentire debemus, etiam tunc quando id quod sensit ipse, nos sentire non possumus. Dicamus igitur quantum secundum ueritatem dicere possumus, quod aut secundum tempus hoc dictum est, quando ita fieri oportebat, aut secundum eos tantum hoc dictum est, qui post occultum uotum continentie ad experientiam carnis  redeunt et coniuges fiunt, quos idcirco Ecclesia separare non potest, quia, cum hic manifestum constet factum, quod illic occultum fuit probari non potest. In quibus tamen temerate fidei reatus, secundum aliquid peior adulterio dicitur, quia per illud in hominem, per hunc uero in Christum peccatur. Aliud est autem de illis qui post uotum etiam professione publica sub testimonio Ecclesie erga Deum se obligauerunt, et forte adhuc, quod amplius est, ad sanctimoniam continentie consecrati sunt. De quibus uere dicimus, quod post tale propositum et tale uotum manifesta professione confirmatum, ad coniugale fedus descendere non possunt, et si forte hoc aliquando attentauerint non coniuges, sed fornicarios et spiritualis castimonie uiolatores,  ad pristinam propositi sui integritatem reparandam et conseruandam districte reuocandos. Si autem temerario ausu incepto persistere uoluerint et illicitam copulam quam contra prime professionis debitum inierunt deserere contempserint, quasi inobedientes, et incestu fornicationis nefande contaminatos, iuste seueritatis sententia ab Ecclesie communione precidendos, neque ullatenus ad penitentiam recipiendos, nisi se ab huius infamis societatis conuersatione retraxerint. Et hoc est fortassis quod sibi uolunt uerba illa cunctis pene pro sui ambiguitate iam nota. Innocentius enim papa, cuius auctoritas in Ecclesia Christi celebris est, sic dicit: Que Christo, inquit, spiritualiter  nubunt, et a sacerdote uelantur, si publice nupserint, uel clanculo corrupte fuerint, non eas admittendas ad agendam penitentiam, nisi is cui se iunxerant ab hac uita discesserit. Si enim hec ratio in hominibus, seruatur, ut que dimisso uiro suo ad alium transiuerit, adultera habeatur nec ei agende penitentie locus concedatur, nisi alter defunctus fuerit, quanto magis etiam ea que se immortali sponso iunxerat! Non est ergo dubium quin de illis hic agatur, que in proposito continentie sub manifesta etiam professione ad castimoniam conseruandam consecrate sunt. De his ergo dicunt quod si post tale propositum ad nuptias carnales transierint, ad penitentiam non sint admittende nisi is cui se iunxerant, id  est fornicator siue adulter, ab hac uita, id est a tali conuersatione discesserit. In eo enim statu penitentiam agere non possunt, in quo quandiu permanserint saluari non possunt. Quidam eum cui se iunxerant, Christum interpretari uolunt, cui prius proposito continentie se uouerunt, et quasi sub conditione dictum sit quia secundus ad quem transeunt legitimus non iudicatur, nisi prius ille cui ante se iunxerant moriatur. Si enim in hominibus hec ratio seruatur, ut quandiu prior uiuit, secundus legitimus esse non possit, constat profecto, quod ubi prior omnino mori non potest, secundus nulla ratione legitimus esse potest. Et ad hunc modum hac qualicunque ratione probatur quod he que cum professione continentie sponse Christi consecrate  sunt, amplius ad carnales nuptias transire non possunt. Et est in ista utique probatione non quidem per omnia ratio cogens, sed ad aliquid similitudo conueniens qua docentur sponse Christi, quod si in toro carnali tanta fides exigitur, multo maior deuotio et amor sincerior spirituali debetur. Sunt qui hec ad terrorem dicta esse putant, alii ad publicam penitentiam referunt, que propter rigorem ad incutiendum timorem aliquando neganda uidetur, ut, dum peccator secundum dispensationem foris repellitur, et instantibus timor cadendi et in iacentibus humilitas resurgendi augeatur. Ego nichil abiicio ex iis que ueritati contraria non sunt. Dicatur quodlibet dum non credatur nisi quod licet. Summa hec est. Quod si quis post uotum continentie factum ad  carnales nuptias transierit; si quidem occultum fuerit uotum eius, non potest illum prohibere Ecclesia quin nubat. Et si postea facti peniteat, Ecclesia neque de occultis penitentem a consilio salutis repellere, neque propter occulta, ea que manifesta sunt dissoluere potest. Si autem ii qui propositum suum publica professione et uoto firmauerunt, deinde uoluerint ad carnalis federis iura transire, nullatenus eos Ecclesia permittit; et si forte presumpserint ea contra propositi ac professionis sue puritatem inire, quasi illegitima et a sanctitate coniugii aliena debita districtione dissoluit. Sic Ecclesia tenet. Sic nos tenere debemus, et qui Ecclesie instituta sequimur, et salubre esse credimus quidquid  Spiritu Dei dictante ab illa fuerit institutum et dignum reuerentia iudicatum; et etiam si aliis temporibus aliquando non ita fuisse et nunc aliter esse quam fuit, demonstretur: non tamen cogitare debemus quasi leuitate aliqua factum sit, ut nunc aliter teneatur, et aliter institutum sit quam fuit, sed quod tunc oportebat et ita salubre fuit, ut sic teneretur et sic iuberetur; nunc autem alia esse tempora et aliud esse congruum siue necessarium saluti humane.



CAP. XIII. De coniugio infidelium.

Quidam putant paganorum siue quorumlibet infidelium societatem coniugium non esse, quamuis secundum modum institutionis diuine legitime facta fuerit. Dicunt enim quod legitimum dici non debet  quod sine fide factum est. Sed mihi interim non occurrit ratio aliqua quomodo probare possint infidelium societatem secundum diuinam institutionem factam, coniugium non esse, nisi forte similiter dicere uelint baptismi sacramentum non esse; quod hereticus dat uel accipit, quia fidelis non est neque ille qui dat neque ille qui accipit. Et hac ratione contendant sacramenta Dei non posse ad infidelium participationem uenire, si sacramentum coniugii habere infideles non possunt; aut solum coniugii sacramentum ceteris omnibus excellentius esse dicendum, si hoc solum extra fidem participari non potest. Baptismi sacramentum infidelis habere potest, coniugii sacramentum infidelis habere non potest; ergo baptismi sacramentum, in quo specialiter  signaculum fidei est, infidelis habere potest et coniugii sacramentum, quod non tam fidei signum est quam nature, non tam uirtutis iudicium quam propagationis instrumentum, eque fidelis et infidelis habere non potest. Sed baptismi, inquiunt, sacramentum quando infidelis accepit, ideo accepit, quia etsi in alio infidelis fuit, ipsum tamen sacramentum secundum rectam fidei formam accepit. Alioquin nisi illud secundum rectam fidei formam accepisset, non utique accepisset siue fidelis siue infidelis fuisset. Itaque quia in hoc accipiendo fidei contrarius non fuit, accipere illud potuit, quamuis secundum aliud fidelis non fuit. Et ego dico quod quando infidelis uxorem propter propagationem filiorum ducit, fidem toro coniugali seruat, sociam  diligit et custodit, et illa uiuente ad alienam societatem non transit: quamuis in alio infidelis sit, quia scilicet non credit, in hoc tamen neque contra fidem neque contra diuinam institutionem facit. Sed auctoritas, inquiunt, dicit huiusmodi coniugia uera non esse. Ideo dicit quia omnia que preter fidem sunt, et si uera sunt ad speciem, non sunt uera ad salutem; et si uera sunt ad formam sacramenti, ad effectum tamen uirtutis et gratie spiritualis uera non sunt. Sic et de quibusdam aliis sacramentis dictum est, quod uera non sunt quando ab infidelibus participantur. Nec solum ab infidelibus, sed etiam a fidelibus prauis et peruerse agentibus indigne contrectantur. De ipso sacramento corporis Christi dicit auctoritas, quod non est uerum corpus Christi  quod conficit schismaticus. Et iterum alia auctoritas dicit quod errant qui corpus Christi uerba sacerdotis facere putant, et non uitam, et multa ad hunc modum dicta inueniuntur. Et dignum est ut dicta sanctorum quantum possumus per omnia ueneremur; et credamus uerum esse quod nobis ab illis dictum est, in quibus et per quos locutus est Spiritus ueritatis. Itaque dicimus ueritatem sacramentorum Dei duplicem esse: aliam scilicet in sanctificatione sacramenti, aliam in effectu spirituali. Dicitur enim ueritas sacramentorum uirtus et gratia spiritualis que in ipsis et per ipsa sacramenta percipitur, quam ueritatem accipere non possunt qui sacramenta Dei indigne percipiunt. Secundum itaque  hunc modum sacra Scriptura aliquoties dicit, quod sacramenta Dei illis uera non sunt qui ea indigne percipiunt, pro eo quod sola exterius sacramenta contrectando ad ueritatem illorum que in gratia spirituali constant, non pertingunt. Sic itaque sacramenta Dei et in se uera sunt semper quantum ad eam que per uerbum Dei fit sanctificationem; et indigne tractantibus ac percipientibus uera non sunt, quantum scilicet pertinet ad eam que in ipsis percipitur gratie spiritualis participationem. Ita ergo uerum Christi corpus non est quod conficit schismaticus, quia, cum corpus Christi sacramentum sit unitatis, in ipso utique schismaticus sibi unitatem non conficit qui se ab ipsa unitate diuidit. Simili modo qui putant sola uerba sacerdotis ad corporis  Christi consecrationem sufficere, et non etiam uitam et conuersationem bonam illius necessariam esse ad hoc ut illi fiat, et ad utilitatem illius fiat quod per illum sit sacramentum Dei. Qui hoc scilicet putant, errant; quia sacramenta Dei et carnes Agni in peccato permanentes non sanctificant, quamuis per illorum ministerium ad aliorum sanctificationem sacramenta fiant. Sic ergo dicimus et de coniugii sacramento; quia secundum aliquid apud illos recte uerum siue ratum siue sanctum non esse dicitur, qui solum sacramentum habentes uel non recte credendo uel praue uiuendo ueritatem eius, hoc est uirtutem et effectum spiritualem accipere non merentur.

Dicit beatus Augustinus quod sacramentum coniugii  omnibus gentibus commune est; sanctitas autem sacramenti non est nisi in ciuitate Dei nostri et in monte sancto eius. Item: Cum Euangelium cepit predicari, primum gentiles gentilibus coniunctos inuenit coniuges. Item: Si Dominus dimittende coniugis solam causam fornicationis admittit et paganum coniugium dimitti prohibet , consequens est ut paganismus non subiaceat fornicationi. Quid est ergo, inquiunt, quod beatus Ambrosius dicit: Non est ratum coniugium preter Deum; et ideo non est peccatum dimissio propter Deum si aliis copuletur? Item beatus Gregorius dicit: Dimissio propter Deum non est peccatum si alii coniungatur. Iniuria enim Creatoris soluit ius matrimonii. Sed uidete quomodo probatur coniugium  non esse eiusmodi; quia, inquit, dictum est: Non est ratum coniugium preter Deum; et quod iterum dictum est: Iniuria Creatoris soluit ius matrimonii. Ideo ergo coniugium esse negauit, quia ratum non esse dicit. Et quia iniuriam Creatoris soluere dixit ius matrimonii. Sed attendite quod in hoc potius coniugium esse dixit qui coniugium istud, sed non ratum affirmauit. Et simili modo qui dixit iniuriam Creatoris ius matrimonii soluere, matrimonium illic esse et ius habere asseruit. Quod utique ius firmum staret et non sine peccato negaretur, si non maiori causa superueniente solueretur. Si enim prius nullum ius ibi fuit, quid necesse erat tantopere excusare eos qui se ab illo iure persoluendo  subtraxerunt? Si culpandus uidebatur etiam ille qui dimissus est, nisi per causam maiorem excusaretur, quomodo ille qui sine causa dimitteret non iure accusaretur? Nunc autem quia debitum sacramenti coniugalis uerum fuit, sine causa omnino negari non potuit. Debet enim uir uxori et uxor uiro, ut alter ab altero non discedat; et si forte discesserit alter, ille qui deseritur, coniugii tamen ius et debitum inuiolatum custodiat. Sed est causa Dei maior aduersus quam nulla stare debet causa. Hec cum leditur, contra eam nulli aliquid debetur. In omni causa ius suum perdit qui huic cause aduersatur; sub illa et secundum illam quedam debemus, contra illam nichil. Dicit tibi uxor tua: Christianus factus es, ego te non sequar; quia  idola non colis, quia parentum tuorum ritum et consuetudinem abiecisti, eo ad alium, uel si ad alium non eo, tecum iam non eo, non te cognosco maritum nisi Christum neges. Hic tibi intende. Iniuria Creatoris ius soluit matrimonii. Nihil illi amplius debes. Perdidit ius suum que Creatori suo iniuriam fecit. Non tibi licuerat illam deserere, si ius suum in te non perdidisset. Potestatem habuit in corpore tuo, et non tibi licuit tollere illi quod suum erat, donec ipsa Creatori tollere uoluit quod suum erat. Postquam autem Creatori suo iniuriam facere uoluit, iure ius suum amisit. Hoc de patre, hoc de matre, hoc de fratre et sorore, hoc de filiis et cognatis, hoc denique de anima tua facere te oportet. Omnibus enim iis aliquid debes; sed pro Deo, non  contra Deum. Ecce pater tuus aut mater tua aut frater aut soror, aut etiam anima tua ex una parte est et dicit unus aliquis tibi: Ego hoc amo, hoc appeto, ad hoc intendo. uado ut hoc obtineam, hoc acquiram, hoc perficiam. ueni post me, assentire mihi, cooperare uoluntati mee, desiderio meo faue. Stat Deus tuus ex altera parte, et dicit tibi: Ego hoc auersor, detestor malitiam illam, peccatum illud non mihi placet, noli assensum dare, malum est, non facias illud. Ad me potius intende, mihi acquiesce, post me ueni, sectare quod suadeo, sequere quo precedo; clamat econtrario tibi pater tuus: Fili quomodo me deseris? Ego te genui, ego te in hanc uitam perduxi, ego te alui et nutriui, moribus  et disciplina institui. Dicit econtrario Deus tuus: Ille quidem te genuit, sed quando genuit de meo accepit, quod tibi dedit, substantiam de meo generans tibi ministrauit, sed uitam generato dare non potuit, ego quod tibi de meo a me ministrabatur per illum, solus uiuificaui sine illo, ego tibi dedi uitam tuam: dedi et mortem meam. Non est mortuus propter te pater tuus, sicut ego mortuus sum pro te, ut tu uiueres in me. Non me in causa precedere debet, qui in gratia et beneficio anteire non potuit. Non igitur illum audias contra me, non illum sequaris in eo quod mihi displicet. Nihil illi debes nisi propter me, a quo nichil accipere potuisses nisi datum fuisset a me. Hoc dico: hic intendite. Si quando tale aliquid contigerit, siue pater, siue mater, siue frater, siue soror,  siue uxor, siue filii, adhuc amplius dico, etiam si anima nostra auertere uoluerit nos a Deo nostro, non debemus illam audire nec illam attendere, neque sequi desideria illius. Euangelium nobis clamat: Qui non dimiserit patrem aut matrem, fratres aut sorores, uxorem et filios; adhuc autem et animam suam propter me non est me dignus . Omnis pietas illic impietas est, ubi ad hoc pius sis ut impius efficiaris. uidete ergo quod contra causam Dei nulla causa stare potest; imo nec causa etiam est que illi aduersatur, que summa et sola est. Ad hunc modum dimissio propter Deum non est peccatum, si alii adiungitur. Iniuria enim Creatoris soluit ius matrimonii. Si infidelis discedit, discedat. Non est subditus seruituti frater in eiusmodi ,  seruituti subditus esset si uel traheretur inuitus, uel teneretur non uoluntarius. Nihil illi debet, siue discedat siue maneat; perdidit ius suum qui Creatori iniuriam fecit. Si ergo discedit infidelis, discedat; nichil ad nos: non cogitur fidelis quasi aliquo debito obligatus, aut sequi discedentem, aut sustinere contemnentem. Non est subiectus seruituti, liber est ut faciat quod uult, tantum in Domino, ducat uxorem si uir ille est; si femina est nubat. Quam uult societatem eligat; non iam tenetur debito prioris societatis, cuius ius solutum est propter iniuriam Creatoris. Que uidelicet iniuria Creatoris non solum tunc excusat fidelem, quando ab infideli propter Deum dimissus alteri sine culpa coniungitur; sed tunc etiam excusat quando ipse fidelis magis societatem fidelem  eligens infidelem cohabitare quidem, uolentem, sed fidem recipere renuentem Christiana deuotione detestatur. Siue enim discedat siue manere eligat infidelis, nichil debet illi qui fidelis factus est. Nemo illum cogere potest quin faciat quod uelit. Iniuria Creatoris soluit ius matrimonii. Non potest iam infidelis ab illo quidquam exigere, quia in illo debitum suum perdidit, postquam Creatori id quod debet reddere contemnit, habet iam fidelis causam qua iusto negare potest, etiam id quod prius debuit, et quod adhuc quidem debuisset, si causam interuenientem et debitum ipsum soluentem non habuisset. Ergo liber est fidelis si socium fidelem eligere uult, nemo illum prohibere potest; tamen si patitur fidelem  cohabitare uolentem, opus perfectionis facit, ad lucrandum proximum suum; sic dicit Apostolus: Sanctificatus est uir infidelis per mulierem fidelem; et iterum mulier fidelis per uirum fidelem . Si ergo fidelis infidelem cohabitare consentientem ad hoc patitur, ut de infideli faciat fidelem, siue faciat siue non faciat, quantum in se est lucratur animam fratris sui, et implet opus pietatis. Si autem pati non uult detestans infidelitatem eius, non est seruituti subiectus in eiusmodi frater. Nemo illum potest cogere si uult quin infidelem deserat, neque prohibere etiam si uoluerit quin se infideli coniungat. In infideli peccatum est qui fidem respuit, cuius culpa soluit ius matrimonii, ut iam exigere iure non possit, quod si exigeretur [a fideli] sine iniuria negari non  posset. Culpa quippe infidelis fidelem a debito soluit, sicut econtrario iustitia fidelis infidelem debito astringit. Itaque non peccat fidelis si alteri se coniungit, quoniam a iure matrimonii aduersus infidelem solutus est; sed infidelis etiam derelictus sine culpa alienam societatem non appetit, quem adhuc ius matrimonii et debitum coniugalis federis erga fidem astringit. Ergo non potest adulterius uocari si fidelis alteri coniungitur. Infidelis autem etiam derelictus crimen adulterii incurrit si alteri copulatur. Propterea si fidelis etiam ab eo quod licet pro periculo proximi uitando se temperat, perfectius opus facit. Ad quod tamen nullatenus cogi potest; quia non debiti opus est, sed caritatis effectus, sicut dicit beatus Augustinus in libro De adulterinis coniugiis.  Discessionem fidelis ab infideli Dominus non prohibet, quia non est iniusta coram eo. Sed Apostolus consilio caritatis non solum ne dimissi scandalizentur, sed etiam quod cum in aliena coniugia ceciderint adulterinis nexibus colligati; difficillime ab infidelitate resoluantur. Itaque adulterium committit infidelis si alteri se sociat, quia a debito prioris pacti solutus non est. Sed dicis.

Ecce infidelis uel quicunque paganus siue Iudeus Christianus efficitur, uxorem quam prius habuit  fidei libertate derelinquit; aliam fidelem ducit, prior se spretam uidens alteri nubit, adulterino nexu se alligans. Contingit postea ut compuncta, infidelitatem suam horrere incipiat, ad fidem ueniat, Christiana efficiatur,  quid de hac muliere faciendum est? Continere non potest. Expostulat ab Ecclesia ut aut uirum suum recipiat, aut alteri nubere concedatur. Quid illi dicet Ecclesia? Si uirum suum illi reddit, soluit matrimonium, quod Christiana sanctitate firmatum est, et adulterum eum facit, cum uiuente uxore sua  alteri copulatur, quod omnino fieri non licet. Ergo non reddit illi maritum suum Ecclesia. Quid igitur illi dicet? Si dixerit illi ut alteri nubat, adulteram eam facere uidetur, quam nondum solutam a lege uiuentis uiri cum altero coniugium copulare concedit. Non igitur aliud superesse uidetur, nisi ut hanc mulierem Ecclesia ad continentiam seruandam cogat, que peccato suo obligata uidetur, ut nec suum habere possit, nec  alterum. Sed si hoc Ecclesia fecerit, contingere potest ut scandalizetur mulier illa, et fidem Christianam abhorrens ad infidelitatem reuertatur; alie quoque mulieres siue uiri in infidelitate constituti, quarum mariti et quorum uxores iam ad fidem transierunt, et ipsis derelictis cum aliis fidelibus coniugia inierunt, hoc cognito ad fidem Christianam uenire pertimescant, et subsequatur perditio multorum dum fidem fugium, quia continentes esse uel nolunt uel non possunt. Postremo si mulier ista post perceptam gratiam baptismi de priori peccato abiudicatur, uidetur imperfecta fuisse gratia; et non totum quod precedebat in culpa lauacro regenerationis ablutum; nec uerum iam esse, quod uetera transierunt  et noua facta sunt omnia . Propter hec liberata uidetur mulier hec postquam fidem percepit, et sacramentum libertatis et nouitatis induit ut deinceps prioris copule debito non teneatur. Iustum est enim ut quam iniuria Creatoris alligauit, reuerentia nunc et fides eius absoluat. Propter hoc non prohibet Ecclesia eiusmodi si continentiam seruare noluerint cum aliis matrimonio copulari. Potest autem queri si contingat eum qui prior ad fidem uenit coniugalem copulam non inisse, donec eum alter qui in infidelitate remanserat subsequatur, quid Ecclesia de huiusmodi facere debeat. Sed dubium non est tales postquam in fide unum facti fuerint si continere noluerint in ipsum redire debere, ac denuo Christiana deuotione conuenire ad prioris matrimonii  debitum persoluendum. Hoc etiam queri potest si eo qui prior ad fidem uenit fideli matrimonio alligato ille qui in infidelitate remansit cum illo cui se nexu adulterino iunxerat ad fidem pariter subsequatur, utrum Ecclesia tolerare debeat ut, post fidem susceptam, simul maneant, qui in infidelitate positi male iuncti fuerunt. Sed eadem gratia interueniente et uetera omnia diluente, nichil impedit quin bene in Christo simul permaneant, qui extra fidem Christi male sociati fuerunt. De iis etiam queri potest qui in infidelitate constituti cognatas suas ducunt, aut alias quascunque quibus lege Christiana sociari non poterant, si forte simul ambo ad fidem ueniant, utrum Ecclesia eiusmodi copulam tolerare possit. Sed alia  ratio hic est, quia baptismi gratia culpam delet, non naturam. In baptismo quod generis est in natura sanctificatur, quod criminis est in culpa excusatur. Propterea Christiana religio concedere non debet cum ad iudicium eius peruenerint, quod extra ipsam quidem potuit inchoari, sed in ipsa non debet tolerari. Hec uero que supra memorata sunt de utroque sexu simili modo pensanda sunt, siue scilicet uir mulierem suam, siue mulier uirum suum in fide Christiana preueniat.



CAP. XIu. De consanguinitate et gradibus consanguinitatis.

Primo gradu, superiori linea, continentur pater et mater. Inferiori, filius et filia. Quibus quoque nulle alie persone iunguntur. Secundo gradu continentur  in superiori linea auus et auia. In inferiori, nepos et neptis. In transuersa, frater et soror, que persone duplicantur. Auus enim et auia tam ex patre, quam ex matre accipiuntur. Que persone subsequentibus quoque gradibus similiter pro substantia earum que in quo gradu subsistunt in ipso ordine duplicantur. Iste persone in secundo gradu ideo duplices appellantur, quia duo sunt aui, et paternus, et maternus. Item duo genera nepotum sunt, siue ex filio siue ex filia procreati. Frater et soror ex transuerso ueniunt, id est aut frater patris, aut frater matris, qui aut patruus aut auunculus nominantur; qui et ipsi hoc ordine duplicantur. Tertio gradu ueniunt supra proauus et proauia; infra, pronepos et  proneptis. Ex obliquo fratris sororisque filius uel filia; patruus, amita, id est patris frater et soror; auunculus, matertera, matris frater et soror. Quarto gradu ueniunt supra abauus et abauia; infra abnepos et abneptis. Ex obliquo fratris et sororis nepos et neptis; frater patruelis, et soror patruelis, id est patrui filius uel filia. Consobrinus, consobrina, id est auunculi et matertere filius uel filia. Amitinus, amitina, id est amite filius uel filia. Itemque consobrini sunt qui ex duabus sororibus nascuntur. Quibus accrescit patruus magnus, amita magna, id est aui paterni frater et soror; auunculus magnus, matertera magna, id est auie tam paterne quam materne frater et soror. Quinto gradu ueniunt supra quidem atauus, atauia. Infra adnepos, adneptis. Ex obliquo fratris et sororis pronepos, proneptis; fratris patruelis,  sororis patruelis, amitini et amitine; consobrini et consobrine filius uel filia. Proconsobrinus, proconsobrina, id est patrui magni, amite magne; auunculi magni, matertere magne filius uel filia. Quibus accrescunt propatruus et proamita, hi sunt proaui paterni frater et soror; proauunculus, promatertera, hi sunt proauie paterne materneque frater et soror; proauique materni. Hec species nec aliis gradibus quam scripta est; nec aliis uocabulis declarari potest. Sexto gradu ueniunt supra tritauus, tritauia. Infra, trinepos, trineptis. Ex obliquo fratris et sororis abnepos, abneptis; fratris patruelis, sororis patruelis, amitini amitine; consobrini, consobrine; nepos neptis; patrui magni, amite magne; auunculi magni,  matertere magne nepos neptis, propioris consobrini filius uel filia, qui consobrini appellantur. Quibus ex latere accrescunt, propatrui proamite; proauunculi, promatertere filius uel filia: abpatruus, abamita, hi sunt abaui paterni frater et soror; abauunculus, abmatertera, hi sunt abauie paterne materneque, frater et soror, abauique materni. Hec quoque explanari amplius non potest, quam ipse auctor disseruit. Septimo gradu qui sunt cognati recta linea supra infraque propriis nominibus non appellantur; sed ex transuersa linea continentur, fratris, sororis atnepos atneptis; consobrini filii filieque. Successionis idcirco gradus septem constituti sunt, quia ulterius per naturam rerum, nec nomina inueniri, nec uita succedentibus prorogari potest. In iis septem  gradibus omnia propinquitatum nomina continentur ultra quos nec affinitas inueniri, nec successio potest amplius propagari.


Quare usque ad sextum gradum consanguinitas custoditur.

Consanguinitas dum se paulatim propaginum ordinibus dirimens usque ad ultimum gradum subtraxerit, et propinquitas esse desierit, eam rursus lex matrimonii uinculo repetit, et quodammodo reuocat fugientem. Ideo autem usque ad sextum generis gradum consanguinitas constituta est, ut sicut sex etatibus mundi generatio, et hominis status finitur, ita propinquitas generis tot gradibus terminetur hoc modo. Filius et filia, quod est frater et  soror, sit ipse truncus. Illis seorsum seiunctis, ex radice illius trunci egrediuntur isti ramusculi. Nepos et neptis, primus; pronepos et proneptis, secundus; abnepos et abneptis, tertius; adnepos et adneptis, quartus; trinepos et trineptis, quintus; trinepotis nepos et trineptis, neptis sextus.


Quomodo sunt computandi consanguinitatis gradus.

Gregorius papa uI: Progeniem suam unumquemque ad septimam obseruare decreuimus generationem; et quandiu se agnoscunt affinitate propinquos ad coniugalem copulam accedere denegamus. Quod si fecerint, separentur.

Alexander episcopus, seruus seruorum Dei, omnibus episcopis et clericis, necnon iudicibus per Italiam constitutis, salutem et apostolicam benedictionem.  Ad sedem apostolicam perlata est questio nouiter exorta de gradibus consanguinitatis; quoniam quidam legum et canonum imperiti existimantes eosdem propinquitatis gradus contra sacros canones et ecclesiasticum morem numerare nituntur; nouo et inaudito errore affirmantes, quod germani fratres uel sorores inter se sint in secunda generatione, filii eorum uel filie in quarta; nepotes uel neptes eorum in sexta: talique modo progeniem computantes et eiusmodi, sexto eam gradu terminantes. Dicunt deinceps uiros ac mulieres inter se posse nuptialia iura contrahere, et ad huiusmodi profanum errorem confirmandum in argumento assumunt seculares leges quas Iustinianus imperator promulgauit de successionibus consanguineorum,  quibus confisi ostendere moliuntur, fratres in secundo gradu esse numeratos, filios eorum in quarto, nepotes in sexto. Sic seriem genealogie terminantes, numerationem sanctorum Patrum et antiquam Ecclesie computationem usque ad nos perductam, peruersa quadam calliditate disturbare nituntur. Nos uero Deo annuente hanc questionem discutere curauimus in synodo habita in Lateranensi consistorio, conuocatis ad hoc opus episcopis et clericis atque iudicibus diuersarum prouinciarum. Denique diu uentilatis legibus et sacris canonibus, distincte inuenimus ob aliam atque aliam causam alteram legum, alteram canonum fieri computationem. In legibus siquiden ob nichil aliud ipsorum  graduum mentio facta est, nisi ut hereditas uel successio ab una ad alteram personam inter consanguineos deferatur. Hac igitur de causa quia hereditates nequeunt deferri nisi de una ad alteram personam, ideo curauit secularis imperator in singulis personis singulos prefigere gradus. Quia uero nuptie non ualent fieri sine duabus personis, ideo sacri canones duas in uno gradu constituunt personas. Utramque tamen computationem si attente ac subtiliter fuerit perspecta idem sensisse et eamdem esse in sententia atque ad eumdem terminum conuenire manifestum erit. Iustinianus namque usque ad quem gradum consanguinitas ipsa perduret in suis legibus non definiuit. Canones uero ultra septem nullam numerauere generationem. Sexto quippe  gradu determinato in ipsis legibus subintulit imperator. Hactenus ostendisse sufficiat quemadmodum gradus cognationis numerentur, namque ex iis palam est intelligere quemadmodum ulteriores gradus numerare debeamus. Generata quippe persona gradum adiicit. Ecce in iis breuibus uerbis aperte ostenditur tales gradus quales isti computant, non tantum usque ad sextum, uerum et ultra numerari debere, cum ultra sex ulteriores gradus numerandos esse decernat. Ubi enim ait ulteriores gradus, aperte indicat non sex tantum esse gradus; sed sex finitis adhuc esse alios numerandos. Ut ergo ueridice leges sint, et ueraces sint canones, dicamus hoc quod ueritas habet scilicet quod non terminatur consanguinitas in huiusmodi sexto, et terminatur  secundum canones in septimo gradu. Utraque enim computatio, sicut superius diximus, uno fine concluditur. Namque duo gradus legales unum gradum canonicum efficiunt. Fratres itaque qui secundum seculares leges dicuntur in secundo, iuxta canones numerantur in primo; filii fratrum, qui illic numerantur in quarto, hic computantur in secundo. Nepotes uero qui ibi computantur in sexto, istic numerantur in tertio. Sic deinceps qui in legibus scribuntur, in octauo et in decimo, in canonibus definiuntur in quarto et in quinto. Atque hoc modo de reliquis sentiendum est ut qui secundum canones dicuntur in sexto uel in septimo, secundum leges accipiantur in duodecimo uel quarto decimo. Nam in septem gradibus si canonice et usualiter  numerantur, omnia propinquitatum nomina continentur, ultra quos nec consanguinitas inuenitur, nec nomina reperiuntur, nec successio potest amplius prerogari, nec memoriter ab aliqua generatione recordari. Ne uero in hac computatione consanguinitatis aliqua dehinc ualeat ambiguitas remanere, aliam quam quidam faciunt numerationem in hac etiam disputatione duximus finiendam. Sunt enim quidam qui non a fratribus sed a filiis eorum, id est patruelibus uel consobrinis genealogiam numerare incipiunt dicentes filios fratrum in prima computari generatione debere, quia fratres quasi quidam truncus ex quo ceteri ramusculi oriuntur existunt. Sed nec ista graduum computatio si bene intellecta fuerit, ab ea quam superius exposuimus in sententia  poterit esse diuersa


Libro tertio Institutionum, sexto capitulo, e aradibus cognationis.

Hoc loco necessarium est exponere quemadmodum gradus cognationis numerentur. Quare in primis admonendi sumus cognationem aliam supra numerari, aliam infra, aliam ex transuerso, que etiam ex latere dicitur. Superior cognatio est parentum, inferior liberorum; ex transuerso fratrum, sororum eorumue qui uel que ex iis progenerantur, et consequenter patrui, amite, auunculi, matertere. Et superior quidem et inferior cognatio a primo gradu incipit. At ea que ex transuerso numeratur a secundo. Primo gradu est supra pater, mater: infra  filius, filia. Secundo, supra auus, auia; infra nepos, neptis; ex transuerso, frater et soror. Tertio, supra proauus, proauia, infra pronepos proneptis; ex transuerso fratris sororisque, filius filia. Et consequenter patruus, amita; auunculus, matertera. Patruus est patris frater, quem greci uocant. Auunculus est matris frater, qui apud eos proprie, appellatur et promiscue dicitur. Amita est patris soror, matertera est matris soror, que ut supra patet appellatur. Quarto gradu supra abauus, abauia, infra abnepos abneptis. Ex transuerso fratris sororisque nepos neptis, et consequenter patruus magnus, amita magna, id est aui frater et soror. Item auunculus magnus, matertera magna, id est auie frater et soror. Consobrinus,  consobrina, id est quicunque uel ex fratribus aut sororibus progenerantur. Sed quidam recte consobrinos eos proprie dici putant, qui ex duabus sororibus progenerantur, quasi consororinos. Eos uero qui ex duobus progenerantur fratribus, proprie fratres patrueles uocari. Si autem ex duobus fratribus filie nascerentur, sorores patrueles appellantur. At eos qui ex fratre et sorore progenerantur, amitinos proprie dici. Amite filii consobrinum te appellant; si fuerit tua amita. Item amite tue filios, tu illos, amitinos. Quinto gradu supra atauus, atauia. Infra, abnepos abneptis. Ex transuerso fratris sororisque pronepos proneptis, et consequenter propatruus proamita, id est proaui frater et soror; proauunculus, promatertera, id est  proauie frater et soror. Item fratris patruelis, sororis patruelis, consobrini et consobrine, amitini et amitine, filius, filia, propior sobrinus, sobrina. Hi sunt patrui magni, amite magne; auunculi magni, matertere magne filius, filia. Sexto gradu sunt supra, tritauus tritauia, infra, trinepos trineptis; ex transuerso fratris sororisque abnepos abneptis. Et consequenter abpatruus, abamita, id est abaui frater et filia. Item sobrini, sobrine, qui queue ex fratribus uel sororibus patruelibus uel consobrinis uel amitinis progenerantur, filius, et filia. Hactenus ostendisse sufficiat, quemadmodum gradus cognationis numerentur. Namque ex iis palam est intelligere quemadmodum ulterius quoque debemus gradus numerare. Quippe semper generata queque persona  gradum adiicit, ut longe facilius sit respondere quoto quisque gradu sit quam propria cognationis appellatione quemque denotare. At agnationis quoque gradus eo modo numerantur. Sed quia magis ueritas occulata fide quam per aures animis hominum infigitur, ideo necessarium duximus, post narrationem graduum etiam eos presenti libro inscribi, quatenus possint et ex auribus, et ex inspectione adolescentes perfectissimam doctrinam graduum adipisci.


Ex epistola Ioannis Constantinopolitani episcopi.

Gregorius papa requisitus ab Augustino Anglorum gentis episcopo quota generatione fideles debeant copulari, dispensatorie sic rescribit. Quedam  lex Romana in republica permittit ut siue frater et soror; siue duorum fratrum germanorum, uel duarum sororum filius et filia misceantur. Sicut experimento didicimus, in tali coniugio sobolem non posse succrescere. Unde necesse est ut iam quarta uel quinta generatione fideles licenter sibi iungantur. Item Ioannes dicit: uerum post multum temporis a Felice Messane Sicilie presule requisitus, utrum Augustino scripserit, ut Anglorum quarta generatione contracta matrimonia minime soluerentur, humillimus pater Gregorius inter cetera talem dedit rationem. Quod scripsi Augustino gentis Anglorum episcopo, alumno uidelicet, ut recordaris, tuo, de consanguinitatis coniunctione ipsi et Anglorum genti que nuper ad fidem uenerat, ne a bono  quod ceperat metuendo austeriora recederet, specialiter non generaliter certissime scripsisse me cognoscas. Unde et mihi omnis Romana ciuitas testis existit; nec ea intentione hec illis scripsi mandata, ut postquam firma radice in fidem fuerint solidati, si infra propriam consanguinitatem inuenti fuerint, non separentur; aut infra affinitatis lineam, id est usque ad septimam generationem iungantur. Sed quod adhuc illis neophytis existentibus eis primum illicita consentire, et eos uerbis et exemplis instruere, et que post de talibus egerint rationabiliter et fideliter excludere oportet. Nam iuxta Apostolum qui ait: Lac dedi uobis potum, non escam , ista illis modo, non posteris, ut prefixum est, temporibus tenenda indulsimus,  ne bonum quod infirma adhuc radice plantatum erat erueretur, sed aliquantulum firmaretur et usque ad perfectionem custodiretur. Hec ergo ego Ioannes idcirco perstringenda curaui ut ii qui occasione noue dispensationis illicita matrimonia contra hunc eruditissimum uirum causantur, non generaliter quarte generationis copulam censuisse, imo uenialiter simulque temporaliter permisisse cognoscant.


Zacarias papa, capitulo primo.

Asserentibus hominibus de Germanie partibus didici, quod beate recordationis papa Gregorius dum eos ad religionem. Christianitatis diuina gratia illustraret, licentiam illis dedisset in quarta sese  copulare generatione, quod quidem Christianis licitum non esse, dum utique se cognouerint, sed dum rudes erant inuitandi ad fidem, quanquam minime scriptum reperimus, non ambigamus.


Item capitulo quinto.

Ut consobrinam, neptem, nouercam, fratris uxorem, uel de propria cognatione, uel quam cognatus habuit, nullus audeat sibi in coniugio copulare. Si quis huic tali nefario coniugio conuenerit et in eo permanserit, sciat se apostolice auctoritatis anathematis uinculis esse innodatum, et nullus sacerdos tribuat ei communionem. Si uero conuersus diuisusque fuerit a tali copulatione digne penitentie submittatur, ut sacerdos loci considerauerit.


 Decretum Gregorii Iunioris

Si quis fratris uxorem duxerit in coniugium, anathema sit. Si quis nouercam aut nurum suam duxerit, anathema sit. Si quis de propria cognatione uel quam cognatus habuit duxerit in coniugium, anathema sit.


Beda in Historia Anglorum.

Interroganti Augustino utrum debeant duo germani fratres singulas sorores uxores accipere, que sunt ab illis longa progenie generate, respondit Gregorius: Hoc fieri omnibus modis licet. Nequaquam enim in sacris eloquiis inuenitur quod huic copule contradicere uideatur.


Responsio Gregorii ad Augustinum. (Cap. 37.

 Cum nouerca misceri graue facinus est, quia in lege scriptum est: Turpitudinem patris tui non reuelabis . Neque enim turpitudinem patris filius reuelare potest. Sed quia scriptum est: Erunt duo in carne una . Qui turpitudinem nouerce que una caro cum patre fuit reuelare presumpserit, profecto patris turpitudinem reuelabit. Cum cognita quoque fratri misceri prohibitum est, quia per coniunctionem priorem caro fratris fuerit facta, pro qua re etiam Ioannes Baptista capite truncatus, et sancto martyrio consummatus est



CAP. Xu. De affinitate.

Gregorius, seruus seruorum Dei, uenerio Cartalitano. Fraternitatis tue studiose sagacitati, frater amande, quas debeo refero grates, quoniam quesisti  que debuisti, iucundum me reddidisti. Unde placide ad inquisita respondeo. Sedem apostolicam consulere decreuisti, si mulier copula nuptiali extraneo uiro iuncta cognationi eius pertineat, si eo defuncto cognatio maneat eadem, uel si sub alio uiro cognationis uocabula dissoluantur, uel si suscepte soboles possint legitime ad prioris uiri cognationis transire copulam. Est enim uerbum Domini ualidum et forte, durabile, perseuerabile, immutabile, non momentaneum, non transitorium. Ait autem per seipsam ueritas, quod Deus est uerbum Dei. Celum et terra transibunt, uerba autem mea non transibunt . Antequam Deus in carne inter homines appareret, eo inspirante dixit Adam: Quamobrem relinquet homo patrem suum et matrem suam, et  adherebit uxori sue, et erunt duo in carne una . Cui non contradixit Deus. Denique cum ueritas oriretur de terra in terram, et uisibilis in humanitate apparuit, interrogatum est si licitum esset homini uxorem relinquere. Quod prohibens fieri uetuit, preterquam si fornicatio sola excluderet copulam maritalem. Unde protulit statim in medium eamdem ipsam sententiam quam ante secula manens cum Patre uerbum inspirauit in Adam ipse confirmans quod ipse homo protulit: Quamobrem relinquet homo, etc. Si una caro fiunt, quomodo poterit aliquis eorum propinquus pertinere uni si non pertineat alteri? Quod minime fieri posse credendum est. Nam uno defuncto, in superstite  affinitas non deletur, nec alia copula coniugalis affinitatem prioris copule soluere potest. Sed neque alterius coniunctionis sobolem placet ad affinitatis ipsius prioris transire consortium, pro eo quod uerbum Domini ualidum est et forte, et ut inquiens dixit Propheta: Quoniam ipse dixit et facta sunt, ipse mandauit et creata sunt. Statuit ea in eternum, et in seculum seculi preceptum posuit et non preteribit . Non potest per uerbum suum atque preceptum efficere duos in carnem unam et masculum et feminam, qui innumeram multitudinem sexus utriusque non destitit secum facere unum, sicut per se ueritas dicit: Non pro iis tantum rogo, sed pro iis qui credituri sunt per uerbum eorum in me, ut unum sint sicut tu Pater in me, et ego in te;  et ipsi in nobis unum sint . Si quis temerario ausu et sacrilego in defuncto querit propinquitatem, uel sub altero affinitatis uocabula dissipare, uel susceptam sobolem alterius copule credens legitime sociari propinquitatis prioris; hic negat uerbum Dei ualidum esse uel forte. Et qui tam facile uel tam uelociter querit dissoluere, hic non credit uerbum Domini manere in eternum. Conspice terram ex quatuor locis distantibus magna intercapedine et confectam et conglutinatam, finge cuiuscunque figure uel immensitatis corpus uolueris


Ex concilio Matisconensi.

Sane consanguinitas que in proprio uiro obseruanda est, hec nimirum in uxoris parentela de lege  nuptiarum custodienda est; quia constat eos duos fuisse in carne una; communis illis utraque parentela esse credenda est, sicut scriptum est: Erunt duo in carne una .


Ex concilio Cabilonensi.

Contradicimus quoque ut in quarta uel quinta uel sexta generatione nullus amplius coniugio copuletur. Ubi autem post interdictum factum fuerit inuentum separetur.



CAP. XuI. De spirituali germanitate. De quo Nicolaus Salomoni Constansiensi episcopo.

Sciscitatur a nobis sanctitas uestra, si aliquis homo commatres spirituales habere ualeat unam  post alteram, in quo fraternitas tua meminisse debet scriptum esse: Erunt duo in carne una . Itaque cum constet quia uir et uxor una caro per connubium efficiuntur, restat nimirum uirum compatrem constitui illi mulieri cuius matrimonio assumpta uxor commater esse uidebatur; et liquet idcirco uirum illi femine non posse iungi in copula, que commater erat eius cum qua idem una fuerat caro effectus.


Idem Carolo archiepiscopo.

Si quis cum commatre spirituali fornicatus fuerit, anathematis  percutitur ictibus. Similiter autem et illum percutere promulgamus, qui cum ea quam de sacro fonte baptismatis susceperit, aut cum illa quam ante episcopum tenuerit, cum sacro  chrismate fuerit uncta, fornicationis perpetrauit scelus; legitimam tamen, si habuerit, non dimittere cogatur uxorem.


Ex concilio Cabilonensi.

Dictum est nobis quasdam feminas desidiose, quasdam uero fraudulenter ut a uiris suis separentur proprios filios coram episcopis ad confirmandum tenuisse. Unde nos dignum duximus, ut si qua mulier filium suum desidia aut fraude aliqua coram episcopo tenuerit ad confirmandum, propter fallaciam suam aut propter fraudem, quandiu uiuat penitentiam agat; a uiro tamen suo non separetur.


Ex concilio Maguntinensi.

De eo quod interrogasti, si ille qui filiolam suam duxit uxorem, et de eo qui concubuit cum commatre  spirituali, et de eo qui filium suum baptizauit, et cuius uxor eum de fonte suscepit, ea ratione ut dissidium coniugii fieret; si postea in tali copulatione permanere possent. De talibus sic respondendum est. Si filiolam aut commatrem suam spiritualem aliquis in coniugio duxerit; separandos eos esse iudicimus, et graui penitentia plectendos. Si autem coniuges legitimi unus aut ambo ex industria fecerint ut filium suum de fonte suscipiant, ut dissidium fiat, tale consilium damus, si innupti manere uoluerint bonum est; sin autem, grauis penitentia insidiatori iniungatur; et simul maneant, et si superuixerit preuaricator coniugii, acerrima penitentia mucltetur, et sine spe coniugii maneat.


De concilio Tiburiensi.

 Qui spiritualem compatrem habet cuius filium uel filiam de lauacro sacri fontis accepit, et eius uxor commater non est, liceat ei defuncto compatre suo eius uiduam ducere in uxorem, si nullam habent consanguinitatis propinquitatem. Quid enim? Nunquid non possunt coniungi quos nulla proximitas carnalis uel in id generatio secernit spiritalis? Item simili ratione qui spiritualem habet compatrem, gener eius fieri non prohibetur; de illa duntaxat filia quam ipse de sacro fonte non suscepit. Spiritualium quoque parentum, id est compatrum filii uel filie ante siue post compaternitatem geniti, legitime coniungi possunt. Preter illas personas quibus compatres existunt, quia spiritualem filiam patris sui nemo uxorem ducere potest, quamuis filium eius  qui compater est patris sui si filiola patris sui non fuit, uxorem accipere non prohibeatur.



CAP. XuII. Quid distet inter cognationem siue consanguinitatem et affinitatem, et spiritualem germanitatem.

Tria quedam sunt, id est consanguinitas, affinitas et spiritualis germanitas; in quibus Christianorum coniugio lex indicta est. Consanguinitas est inter eos qui iunguntur secundum lineam generis. Affinitas est inter eos qui genere quidem iuncti non sunt, et tamen mediante genere sunt sociati. uerbi gratia: Filius fratris mei consanguineus meus est; uxor eius que de meo genere non est, per ipsum qui est de genere meo affinis mihi facta est, et ego illi. Qui  ergo de aliena cognatione uxorem ducit, cognatos suos illi affines facit, et est inter mulierem et cognatos uiri, siue inter uirum et cognatos mulieris non quidem consanguinitas, sed affinitas, in qua similiter ut in consanguinitate contractus matrimonii prohibetur. In consanguinitate usque ad septimum gradum coniugia uetita sunt. Quedam tamen Scripture in sexto gradu, quedam uero in septimo prohibitionem terminare uidentur. Ambigua est enim locutio cum dicitur, quod usque ad septimum gradum coniugia copulari non permittuntur. Potest enim et sic intelligi, quod usque ad septimum quidem gradum prohibentur, sed in septimo conceduntur, uel quod septimus gradus ultimus est, in quo prohibentur; et post quem permittuntur. Quidam primo gradu posuerunt  filios; secundo, nepotes; tertio, pronepotes; quarto, adnepotes; quinto, abnepotes; sexto, trinepotes; septimo, trinepotum nepotes. In hunc modum septem gradus in prohibitione continentur. Qui autem patrem et matrem radicem generationis esse dicunt, filium autem et filiam quasi truncum generationis constituunt; isti in nepotibus primum gradum computandum censent, secundum quam acceptionem ille gradus qui in superiori dispositione septimus fuit; in hac sextus esse ostenditur. Gradus consanguinitatis quantumuis tendatur sursum et deorsum, copulam coniugalem non admittit, sicut de filio ad matrem et omnes qui supra sunt, hoc est auiam proauiam, etc., et de matre ad filium; et omnes qui infra sunt. Hoc est nepotem pronepotem, etc. Similiter  de patre ad filiam, uel de filia ad patrem supra et infra consideratur. Quapropter inter eos qui a latere descendunt, gradus consanguinitatis in matrimonio computantur. Quidam affinitatem quinto gradu terminare uoluerunt. Alii usque ad septimum sicut et consanguinitatem obseruandam esse iudicauerunt. Spiritualis autem germanitas siue propinquitas hoc modo custoditur. Nemo commatrem aut  filiam spiritualem uxorem ducere potest. Simili modo mulier compatri suo aut filio spirituali uxor esse non potest. Filius quoque commatrem patris uel filiam spiritualem uxorem habere prohibetur. Et similiter filia compatri matris sue aut filio spirituali uxor esse non potest. In concilio Tiburiensi conceditur ut homo, defuncto compatre, suo uxorem illius ducat, si ei commater non est. Quod si uerum est, similiter mulier, defuncta commatre sua, uiro illius nubere potest, si ei compater non est. Quod tamen in aliquibus prohibitum reperitur.



CAP. XuIII. Utrum dolus qui suppositio dicitur coniugium dissoluat.

Audiuimus aliquando quibusdam uxores incognitas  facie desponsantibus, alias quasdam uiles personas dolo suppositas, ubi quidem si assensum suum postea ii qui dolum passi sunt, facto, quod ex intentione non fecerunt, prebere noluerint, nequaquam coniugium ratum esse debere censemus. Ex intentione enim non factum constat, nec possunt constringi ad exsequendum id quod nec intenderunt cum facerent, nec uoluerunt cum scirent.



CAP. XIX. Utrum conditio seruilis si nesciatur, postea coniugium dissoluat.

Queritur etiam utrum si qua mulier seruo nupserit liberum eum existimans, aut liber ancillam duxerit liberam putans, postea, ubi fraus detecta fuerit, coniugium dissolui debeat. Et sunt qui hunc dolum aliter quam superiorem iudicandum putant.  Nam quia hic non in persona, sed in qualitate persone solum erratur, idcirco sanctitatem matrimonii preiudicare debere censent. Sed fortassis hoc magis ueritati et paci in qua nos uocauit Deus conueniat, ut ubi alterius ignorantia culpabilis non esse ostenditur, alterius dolus ad lesionem innocentis in eo quod fraude usurpauit, stare non permittatur.



PARS DUODECIMA. DE uOTIS.



CAP. I. De uotis, an sint diuersa.


De uotis, uotum non soluo; tu postulasti, et ego quidem quod spopondi soluere cogor. Modicum inter frequentes occupationes furatus otium summatim perstrinxi, sed non plene prosecutus sum quod quesisti. Queris de uotis utrum pari debito et eadem necessitate astringant promissores suos; si interrogationi tue tantum et non etiam edificationi, responsum dare uellem, breuiter respondere potuissem, quod non unum in uotis omnibus debitum constat. uerum quia te non questionem mouisse, sed edificationem magis quesisse non dubito, quantum interim pro tempore possibilitas se suggessit et ratio, deuotioni tue satisfacere conatus sum.



CAP. II. De quinque modis quibus mens agenda tractat.


Quinque modi sunt quibus humana mens agenda tractare consueuit: cogitatione, uoluntate, deliberatione, promissione et uoto. Aliud est cogitare aliquid, atque aliud uelle quod cogitaueris. Nam et cogitare potes quod non uis, uelle autem non potes nisi cum placet id quod cogitaueris. uerum aliquoties contingit ut id quod secundum delectationem placet, secundum rationem non placeat, et ut nondum ipsa rationi acquiescat ad illud ut faciat ipsum quod delectat. Et est quidem in ipsa delectatione quasi quedam uoluntas facti, sed in ipsa ratione necdum tamen est propositum faciendi. Si autem secutum fuerit post uoluntatem propositum, ut mens in id quod  delectat assensum confirmet, iam tenetur, siue ad culpam si malum est, siue ad meritum si bonum est. Hoc autem totum quod cogitationis est, et uoluntatis est, et propositi est, totum in ipsa est, et ad ipsam siue bonum sit siue malum, et non tenetur nisi in se; et quantum in se est, tantum tenetur. Cum autem et promissio secuta fuerit post propositum, iam obligari incipit aduersus alium sponsor, et debitor fit promissionis sue pro ueritate seruanda ad proximum. Siquidem bonum est quod promisit, debitor est quia bonum est, et quia promisit. Si autem malum est quod promisit, debitor non est in eo quod malum est, quod promisit. Reus tamen est quia promittere presumpsit, quod sine culpa implere non potuit. Nouissime sequitur uotum in quo amplius aliquid a  promissione contineri uidetur.



CAP. III. Quid sit uotum et quid uouere.

uotum enim est testificatio quedam promissionis spontanee que ad solum Deum et ad ea que Dei sunt magis proprie refertur. uouere siquidem est testificatione promissionis spontanee Deo se obligare ac debitorem statuere. Nam qui promittit simpliciter spondet se facturum aliquid; qui uero uouet, contestatur promissioni sue et affirmat ipsam promissionem. Ubi inquantum est promissio, tenetur, inquantum est contestatio, obligatur. uotorum autem aliud occultum est ad Deum et coram Deo, aliud manifestum ad Deum coram homine. Occultum uotum fractum, peccatum est. Manifestum autem uotum fractum, peccatum et scandalum. In illo  Deus offenditur, in isto uero etiam in proximum peccatur. Quod si queris que uota omnino tenenda sint, et que item sine culpa pretermitti siue etiam commutari possint, hanc primam discretionem accipio.



CAP. Iu. Que uota tenenda non sint.

Scriptura dicit: uota stultorum frangenda sunt . uota quippe stultorum intelligimus ea que uel de malo fiunt, uel de bono male. uerbi gratia: Si quis uoueret quempiam interficere, siue quodlibet aliud in quo culpa constaret se facturum, uotum de malo esset, et malum esset, et idcirco faciendum non esset. In quo prima culpa fuit uouere, secunda foret si impleretur perficere. Similiter et  uotum de bono factum si bene non fiat, inter uota stultorum que frangenda sunt, deputatur. Bene autem non fit etiam si de bono sit illud uotum, in quo uouetur uel quod non licet, uel quod non expedit. Non licet, ut si mulier non consentiente uel potius contradicente uiro suo continentiam uoueat. Non expedit, ut si quispiam in ieiunio uel alio quolibet opere supra uires suas ac possibilitatem suam aliquid se facturum esse proponat. Hec igitur omnia inter uota stultorum deputantur, que uel peruersa sunt, uel illicita, uel indiscreta. Ubi autem bonum uouetur et bene uouetur, quedam eiusmodi sunt ut commutationem ex dispensatione suscipiant, quedam uero talia ut recompensationem omnino admittant.



CAP. u. Quod uotum nullam commutationem admittat.


uis scire que sunt illa que commutationem ullam non patiuntur? Fortassis mihi non credis, qui auctoritatem queris, si quid ex uniuersis unum ego proferre uoluero. Est tamen quoddam quod commutationem nullam admittit. Nam dispensatio esse non potest, ubi recompensatio esse non potest. Dispensatio quippe nomen dispendii est, detrimentum sonat quantum in ipso est. Stultum uero est uoluntarie damnum sustinere, ubi nullum lucrum consequitur. Ubi autem in paruo detrimentum uoluntarie toleratur ut in maiori lucrum proueniat, hec dispensatio uocatur, et bona est dispensatio ista. Ecce ergo quomodo bene in illo uoluntarie damnum sustineri  potest, quo maius nichil acquiri potest? Unum est, si auctoritatem uis quod commutationem non recipit, non ego dico sed ueritas dicit; et si ego dico, post ueritatem dico, et secundum ueritatem dico; quia non dabit homo commutationem pro anima sua . Sed forte respondebis et dices quod non dixit ueritas non dabit, sed quam dabit homo commutationem pro anima sua? Ecce igitur non affirmauit, sed interrogauit, tu responde, si potes, quam dabit homo commutationem pro anima sua? uides manifeste quod unum est quod commutationem non recipit, neque dispensationem admittit. Hoc si uoues, imo quia uoues  redde quod uouisti, et ipsum quod uouisti redde, quia si aliud reddere  uolueris, non accipitur pro isto quodcunque illud fuerit: uouete, inquit Psalmista, et reddite Domino Deo uestro, omnes qui in circuitu eius affertis munera . Que munera? Afferte Domino, filii Dei, afferte Domino filios arietum . Forte ista sunt munera que uouere nos iubet et reddere Psalmista: arietes et filii arietum cum dicit: uouete, etc. Cui munera? Audi quid sequitur: Terribili et ei qui aufert spiritum principum apud reges terre . Quid hoc pertinuit ut postquam dixerat: Reddite Domino Deo uestro munera, statim subiungeret: Qui aufert spiritum principum; nisi quia ipsa munera ipsum spiritum significare uoluit? Sed si spiritum principum aufert, auferre non poterit spiritum tuum? Redde ergo uoluntarius  ne amittas inuitus. uouete et reddite Domino Deo uestro, omnes qui in circuitu eius affertis munera. Terribili et ei qui aufert spiritum principum, terribili apud reges terre. uide ergo, frater, quid est quod uouere et reddere nos oportet Domino Deo nostro. Quod si post uouere uel post uotum reddere nolumus, tamen retinere non ualemus. Si reddimus, accipiet, si non reddimus, tollet. Si reddimus, pro dato remunerabit, si non reddimus, pro non dato condemnabit. Si enim reddimus, quod nostrum est damus, et reputatur ad iustitiam, si autem non reddimus, quod alienum est retinemus, et imputatur ad culpam. Qui amat, inquit, animam suam perdet eam , et qui perdiderit animam suam propter  me, inueniet eam . Seruat sibi qui mihi tribuit, et qui sibi retinet amittit. uouete ergo et reddite. Si uoues animam tuam, redde animam tuam. Noli putare quod reddere possis pro anima tua pecuniam tuam. Hoc enim esset plus uouere et minus reddere, et non esset equa recompensatio Si tua das Deo, teipsum zabolo, non est equa partitio. Nonne si recte offeras et non recte diuidas, peccasti? Plus enim ualet anima, et minus pecunia. Nonne anima plus est quam esca, et corpus plus quam uestimentum?  Si plus est anima quam esca, plus utique est quam pecunia, quia et esca plus est quam pecunia. Propter escam enim datur pecunia, et si non est esca, pecunia quid esset? Nam quod plus confert et prodest, ipsum plus  esse necesse est. Si ergo uoues animam, noli pro anima dare pecuniam, quia si hoc facis, fraudem facis; plus uouens et minus reddens. Cum anima tua dare potes pecuniam tuam, pro anima non potes, nisi forte pro anima tua ita pecuniam tuam dare uolueris, ut anima tua data acceptabilior fiat. Pro illa, cum illa amatur, pro illa sine illa non accipitur. Noli ergo putare quod pro anima tua, id est pro commutatione anime tue pecuniam tuam dare possis, quia et ipsam pecuniam sic datam non acciperet, et tu animam tuam seruare non posses sic retentam. Itaque et pecunia amitteretur, et anima non seruaretur. Hoc igitur unum est quod recompensationem non accipit.



CAP. uI. Que uota commutationem patiuntur.

 Cetera omnia pro loco et tempore et causa commutationem admittunt. uouisti aurum, argentum reddere potes, quia quod pretio minus est, in pondere maius esse potest. uouisti peregrinationem tuam Domino, commutationem admittit, si forte expediat magis quod contingere potest, ut permaneas in patria tua et in domo tua. Nam si illic persoluere potes aliud tantum ualens, siue ad laborem operis siue ad deuotionem uirtutis, siue ad utilitatem administrationis, commutationem dare potes. uouisti ieiunium et hic commutatio esse potest, si forte hoc non expediat quod contingere potest. Aliud adhuc dico: uouisti Deo seruire in aliquo loco, uel in habitu, uel in societate aliqua, dico quod et hoc totum commutationem habere potest, quia potest et locus  destrui et homines mori, et habitus mutari. Nunquid putas ideo perdis animam tuam si locus aliquis uastatur aut si homines moriuntur? Tantummodo ex te non fiat quod in illis fit, neque in te remaneat quod a te fieri debuit. Non est periculum tuum ubi non est culpa tua. Fac quod potes et quantum potes, et sufficit tibi. A bona uoluntate non amplius exigitur nisi quantum potest. Si autem aliquid horum uoueris uel similium aliquid, que uel inuitis auferri possunt, uel a uolentibus commutari, et implere quidem uales quod uouisti, non est in tuo arbitrio commutatio uoti tui, etiamsi maius aliquid uideris, uel melius faciendum quod facias. Potest quidem dispensatio  fieri circa te, sed non debet fieri a te. Nam tu quidem quantum in te est hoc debes quod uouisti ipsum et non aliud. Non tibi licet pro alio aliud commutare, sed dispensatori et magistro tuo; si uoluerit et expedire nouerit licet aliud accipere. Si idem a te datur debitum est; si aliud ab illo accipitur, indulgentia est. Nam idcirco dispensator dicitur ille qui a subiectis omnibus secundum utilitatem et fructum recompensationis diuersa quedam a primis et alia ab iis que proposita fuerant salubri ac rationabili commutatione impendere potest. Sicut ergo uotum tuum in tua constat uoluntate; sic commutatio uoti tui in illius constat potestate. Illic per te operari potest bonum quod delectat, hic autem consulere debes illum quod magis expediat. Est autem adhuc amplius  aliquid quod dictis adiiciendum uidetur. Ecce uouisti uirginitatem carnis tue Domino Deo tuo, dico quod reddere debes quod uouisti. Non licet tibi retrospicere, ut deinceps ad experientiam carnis descendas. Dico ergo tibi, redde quod debes. Non licet tibi aliud pro isto reddere, si istud potest reddere. Sed quid facimus? Ecce uouisti et uotum non tenuisti, quia uirginitatem amisisti. Non potes amplius reddere uirginitatem, non potes dare quod non habes. Semel amissa est uirginitas, amplius reparari aut recuperari non potest. Quid autem facies? Quid reddes Domino Deo tuo pro uirginitate tua quam uouisti et post uotum amisisti? Estne aliquid aliud quod pro ista reddi possit, ut debitum reddatur et tantum uotum impleatur? Si nichil est aliud quod pro ista reddatur,  salus non est iis qui hanc uouerunt, et amissam iam reddere non possunt. Nunquid igitur pontem misericordie prescindere audebimus eiusmodi? Dicat hoc qui audet. Ego nec presumo nec uolo. uideat qui hoc dicere uoluerit ne forte sibi ipsi periculum struat; ergo aliud est quod reddere possis pro uirginitate tua si eam perdidisti. Quid aliud? Redde penitentiam tuam? redde contritionem tuam; redde humilitatem tuam. Pro uirginitate carnis redde humilitatem cordis; pro carne fracta frange cor; humilitatem per se debuisti etiamsi uirginitatem habueras; et tamen si uirginitatem reddere non potes, redde pro illa humilitatem, et satisfaciet tam pro se quam pro illa. uide quanta est uirtus humilitatis. Socia est uirginitas humilitatis, et socia humilitas uirginitatis,  et non potest, si abest humilitas, satisfacere Deo uirginitas; potest autem etiam, si habes, uirginitas satisfacere Deo, humilitas si habeatur. Est igitur aliquid quod reddas pro uirginitate tua, si illam reddere non potes. Et unde satisfacias Deo, etiam si istam non offeras, nunquid sic dico de anima tua? Perde animam tuam ita ut amplius eam reddere non possis; ei uide si aliquid tibi superest quod pro illa reddere possis. Propterea dixi tibi: Quia hoc unum est pro quo commutatio nulla dari potest. Si hoc solum dari non potest, hoc nisi reddideris quidquid dederis non satisfacis. Hoc si reddis quidquid non dederis, non offendis.



PARS TERTIA DECIMA. DE uITIIS ET uIRTUTIBUS.



CAP. I. De uitiis et uirtutibus, et operibus malis.


Septem capitalia uitia siue principalia, siue originalia, sacra Scriptura commemorat, que ideo capitalia uel principalia uel originalia dicuntur, quia reliquorum omnium caput sunt et principium et origo. Omnia quippe alia ab istis septem uitiis oriuntur. Hoc autem interesse uidetur inter peccata et uitia, quod uitia sunt corruptiones anime, ex quibus si ratione non refrenentur, peccata, id est actus iniustitie oriuntur. Quando autem tentanti uitio consensus adhibetur actus iniustitie est quod peccatum dicitur. Itaque uitium est infirmitas spiritualis corruptionis, peccatum autem ex corruptione oriens per consensum actus iniquitatis. Itaque uitium absque consensu infirmitas est, cui in quantum infirmitas est  misericordia debetur, premium autem et corona in quantum ab actu iniquitatis cohibetur. Cum consensu uero uitium culpa fit, ubi in quantum uitium est malum est, in quantum uoluntarium est pena dignum est. uitium ergo est in corruptione, peccatum autem in actione. Actus uero peccati solo consensu perficitur, etiamsi foris opus non fuerit, quia quod iniquitatis est per consensum prauum in sola uoluntate completur, etiam tunc cum ab eo quod uult perficiendo foris inuita restringitur. Facit enim quod suum est totum et quod amplius non facit suum non est; nec ab ipsa est quod amplius non facit sed contra ipsam. Ita in solo consensu opus iudicatur; cui quidem id quod foris est opus tantum in malitia adiicit quantun ipsum  qui intus operatur, motum uoluntatis ad malitiam accendit. Sic ergo uitia origo peccatorum sunt, ex quibus nascuntur opera iniquitatis. Que quidem, sicut dictum est, absque consensu penam habent, quia corruptio sunt, cum consensu autem culpam, quia uoluntaria sunt. In quantum enim originalia sunt, pena in ipsis exercetur. In quantum uoluntaria, pena ipsis debetur. Sunt autem hec: prima, superbia; secunda, inuidia; tertia ira; quarta, acidia; quinta, auaritia; sexta, gula; septima, luxuria. Ex iis tria hominem exspoliant, quartum flagellat spoliatum; quintum flagellatum eiicit, sextum eiectum seducit, septimum seductum seruituti subiicit. Superbia aufert homini Deum, inuidia proximum, ira seipsum, acidia flagellat spoliatum, auaritia flagellatum  eiicit; gula eiectum seducit, luxuria seductum seruituti subiicit. Anima rationalis in sanitate sua, uas est solidum et integrum nullam habens corruptionem; quam uitia uenientia in eam hoc modo uitiant et corrumpunt: per superbiam inflatur, per inuidiam arescit, per iram crepat, per acidiam frangitur, per auaritiam dispergitur, per gulam inficitur,  per luxuriam concuicatur, et in lutum redigitur. Superbia est amor proprie excellentie. Inuidia odium felicitatis aliene. Ira irrationabilis perturbatio mentis. Acidia est ex confusione mentis nata tristitia, siue tedium et amaritudo animi immoderata; qua iucunditas spiritualis exstinguitur; et quodam desperationis principio mens in semetipsa subuertitur. Auaritia est immoderatus appetitus habendi. Gula est immoderatus appetitus edendi. Luxuria est concupiscentia explende uoluptatis nimia, uel concubitus desiderium supra modum, uel contra rationem efferuens. Superbie duo sunt genera. Unum intus, alterum foris. Intus superbia est, foris iactantia. Superbia in elatione cordis; iactantia in ostentatione operis. Superbia in eo quod sibi placet,  alienum testimonium despicit. Iactantia autem ut magis sibi placeat, alienum testimonium requirit. Propterea iactantia per leuitatem blandem se simulat, superbia uera in tumore crudelem demonstrat. Superbia enim timeri uult, iactantia amari; et utraque tamen in eo quod appetit sibi placens peruerse, diuerso licet modo inordinate conuincitur gloriari. Si quis igitur superbiam et iactantiam sub uno computauerit membro, septem inuenit uitia capitalia, de quibus peccata omnia, actus iniquitatis et iniustitie opera oriuntur. Peccata autem alia uenialia, alia criminalia dicuntur. uenialia sunt que nec facile uitari possunt, ut aliquando non fiant, neque multam turpitudinem uel lesionem magnam habent si fiant.  Criminalia dicuntur que uel lesionem magnam inducunt, uel turpitudinem ingerunt in quibus uel Deus uel proximus multum offenditur, uel ipse qui facit maculatur. Talia sunt homicidia, adulteria, periuria, furta, et que iis similia adiunguntur, uel continentur in istis; sicut rapine, sacrilegia, incestus, et cetera talia. uenialia sunt sicut ira leuis et transitoria, risus et huiusmodi, que sine deliberatione agentium contingunt, siue ex negligentia incaute, siue ex infirmitate precipitanter.



CAP. II. De uirtutibus et operibus bonis.

Sicut superius diximus aliud esse uitium, atque aliud peccatum quod ex ipso uitio procedit, ita intelligimus aliud esse uirtutes, atque aliud opera iustitie que ex ipsis oriuntur. uirtus enim quasi  quedam sanitas est et integritas anime rationalis, cuius corruptio uitium uocatur. Opus uero iustitie est in motu mentis rationalis, qui secundum Deum incedit, a cordis conceptione surgens, et foras usque ad actionis corporalis completionem procedens. uirtutes in Scripturis plurime numerantur, maxime uero que in Euangelio, quasi quedam antidota uel  sanitates contra septem uitiorum corruptionem sub eodem numero disponuntur. Prima est humilitas, secunda mansuetudo, tertia mentis compunctio, quarta desiderium iustitie, quinta misericordia, sexta cordis munditia, septima pax mentis interna. Homo igitur in peccatis iacens egrotus est, uitia sunt uulnera, Deus medicus, dona Spiritus sancti antidota, uirtutes sanitates, beatitudines gaudia, per dona enim Spiritus sancti uitia sanantur. Sanitas uitiorum integritas est uirtutum. Sanus operatur, operans remuneratur. Sic post uirtutes opera bona sequuntur, et ex uirtutibus opera ipsa oriuntur. Sex opera misericordie in Euangelio , specialiter a Domino enumerantur, in quibus perfectio bonorum operum significantur. Primum est esurientem pascere,  secundum sitientem potare, tertium hospitem colligere, quartum nudum uestire, quintum infirmum uisitare, sextum ad incarceratum et clausum uenire. In iis enim necessitatibus omnis uite humane molestia uel comprehenditur uel liguratur, in quibus quisquis propter Deum proximo compatitur, misericordiam a Deo in sua necessitate meretur.



CAP. III. De timore et amore.

Sane duo sunt motus cordis, quibus anima rationalis ad omne quod facit agendum impellitur. Unus est timor, alter amor. Hec duo cum bona sunt omne bonum efficiunt. Per timorem enim mala cauentur; per amorem bona exercentur. Cum autem mala sunt, omnium malorum initium et causa existunt. Per timorem enim malum a bono receditur; per amorem  uero malum mala perpetrantur. Sunt ergo duo hec quasi porte due, per quas mors et uita ingrediuntur Mors quidem quando aperiuntur ad malum, uita autem quando ad bonum referantur.



CAP. Iu. Quid sit timor.

Timor est effectus mentis quo mouetur ut superiori cedat; amore enim accedit, timore recedit. Si in iustitia perstitisset homo, ex uoluntate subiiceretur meliori. Nunc autem ex necessitate fortiori subiicitur. Hec est pena illa timoris ex qua seruilis nominatur. Quando qui uoluntate prius meliori subiici noluit, nunc necessitate fortiori subiicitur. Quam profecto penam tunc caritas foras mittit, quando subiectionem uoluntariam facit. Quanto magis crescit  caritas, tanto magis crescit uoluntas; quanto magis crescit uoluntas, tanto magis decrescit necessitas. Et iam perfecta caritate amat ad reuerentiam meliorem uoluntarius; non timet ad penam fortiorem inuitus. Querunt de Christo homine quomodo timorem Domini habuerit. Sed facile est demonstrare quomodo uoluntarie Patri in quantum ipse homo erat sibi superiori subiiciebatur, et spontanea reuerentia cedebat illi quem superiorem cognoscebat, dicens: Pater maior me est . Sicut igitur amor cum sit motus mentis naturaliter unus secundum diuersas qualitates diuersa nomina sortitur; et dicitur aliquando cupiditas; quando scilicet ad mundum est, quando uero ad Deum est caritas. Sic timor cum sit motus mentis naturaliter unus,  secundum diuersos tamen modos quibus habetur uel operatur, diuersis nominibus significatur.



CAP. u. De quatuor timoribus.

Quatuor sane timores sacra Scriptura discernit: seruilem, mundanum, initialem, filialem. Seruilis timor est, pro euitanda pena abstinere a malo, retenta uoluntate mala. Mundanus timor est pro euitanda pena abstinere a bono, retenta uoluntate bona. Initialis timor est pro euitanda pena cum peruerso opere etiam prauas cogitationes resecare. Filialis timor est bono firmiter adherere quia illud amittere nolis. Ex iis quatuor timoribus duo mali sunt, id est seruilis et mundanus; duo uero boni, id est initialis et filialis. Seruilis timor penam que ab hominibus infertur metuit; et idcirco et sufficit  cessare a malo opere, quia ad oculum famulatur et reatum conscientie non metuit, hominibus placere uolens. Mundanus uero timor hominibus placere non querens tamen displicere metuens; et ipse fingit quod non est; tam mendax in neganda ueritate, quam fallax alter in falsitate tegenda. Et uterque in ueritate offendit; alter quia timide negat quod est; alter quia peruerse simulat quod non est. Initialis uero timor quia eam quam Deus comminatur penam declinare satagit, nequaquam sibi sufficere uidet, ut ab illicita se operatione contineat, quia ei qui cor intuetur non est satis ad probationem si innocens fuerit actio, nisi etiam ipsa cordis cogitatio ante eius oculos sincera atque impolluta appareat. Quia ergo illi displicere metuit qui uidet totum ad  perfectam innocentiam coram eo necesse esse considerat ut emendet totum. Et ideo iste timor initialis dicitur quia sub hoc per bonam uoluntatem et uirtus initium capit; et uitium finem. Necdum tamen perfactio est, quia dum aliud agitur, et aliud intenditur, ipsum adhuc propter se bonum non amatur. Tunc accedit caritas; et intrat per timorem illum, qui dum monstrat quod fugere debeamus, periculum quodammodo appetere et desiderare facit presidium. Conuertit igitur cor ad Deum, ut quodammodo de ipso fugiat ad ipsum; hoc est, dum cauet habere iratum, studeat habere propitium. Hunc sequitur timor filialis qui ex succedente caritate nascitur, ut ipsum timere nichil aliud sit quam degustatum in caritate bonum iam nolle amittere. Et hic quidem  timor aliquid pene adiunctum habet dum in incerto ambulamus; et potest in utramque adhuc partem declinare status uite mutabilis. Sed cum mutabilitas nulla erit, tunc nulla ex incerto suspicionis pena inerit. Et tunc timor quodammodo sine timore erit, ubi et de stabilitate certi erimus; et tamen reuerentiam Creatori exhibere non desistemus.



CAP. uI. De caritate.

Geminam nobis sacra Scriptura caritatem commendat; Dei uidelicet et proximi. Charitatem Dei ut sic ipsum diligamus ut in ipso gaudeamus. Charitatem proximi ut sic ipsum diligamus, non ut in ipso, sed ut cum ipso gaudeamus in Deo. Hoc est, ut Deum diligamus propter se ipsum; proximum autem  propter Deum. Deus autem idcirco propter se ipsum diligendus est; quia ipse est bonum nostrum. Proximus autem ideo propter Deum diligendus est, quia cum ipso in Deo est bonum nostrum. Illum diligimus ut ad ipsum ueniamus, et in ipso gaudeamus. Istum diligimus ut cum ipso curramus, et cum ipso perueniamus. Illum ut gaudium, istum ut gaudii socium; illum ut requiem, istum ut requiei consortem. Quid est Deum diligere? Habere uelle. Quid est Deum diligere propter seipsum? Ideo diligere, ut habeas ipsum. Quid est proximum diligere propter Deum? Ideo diligere quia habet Deum. Sicut diligimus hominem propter iustitiam, id est quia habet iustitiam, et sicut diligimus hominem propter sapientiam, id est quia habet sapientiam, sic diligimus  hominem propter Deum, id est quia habet Deum; uel si forte nondum habet, quia habiturus est eum; uel ut habeat eum. Sic itaque propter Deum hominem diligimus, quem utique propter Deum non diligeremus, si Deum non diligeremus. Quemadmodum cum hominem propter sapientiam diligo, ideo diligo quia ipsam sapientiam diligo; quem profecto non diligerem, si sapientiam propter quam ipsam diligo, non diligerem. Ita cum proximum propter Deum diligo, ideo diligo quia Deum diligo, propter quem ipsum proximum diligo, quem utique non diligerem si Deum propter quem ipsum diligo, non diligerem. Sic igitur si bene diligo et bonum diligo. Non enim bene diligo nisi cum bonum diligo; et cum bonum quod diligo non ob aliud quam propter bonitatem  diligo. Si ergo bene diligo, sic diligo. Quomodo? Amicum in Deo, et inimicum propter Deum. Quid est amicum diligere in Deo? Ideo diligere quia Deum habet. Non in diuitiis suis, non in fortitudine sua, non in pulchritudine sua, sed in iustitia sua, in sanctitate sua, in bonitate sua. Illa enim etsi a Deo sunt, extra Deum diligi possunt; et sepe cum diliguntur auertunt et peruertunt mentem diligentium se, ut Deum non diligant. Idcirco pro iis laudandus est Deus; quia cum dantur ab ipso dantur, et dona eius sunt; sed in iis non est amandus proximus quia uirtus eius non sunt, neque bonum faciunt ista hominem, etiamsi abundauerint; neque si defuerint, malum. Bonitas autem bonum facit, et iustitia iustum,  et ueritas uerum. Et hec cum adsunt adest Deus, quia Deus bonitas est, et iustitia, et ueritas. Ideo in bonitate et iustitia et ueritate diligendus est homo. Et quando in istis diligitur, in Deo diligitur; quia Deus bonitas est, et iustitia et ueritas. Si ergo bonum diligimus et bene diligimus, boni sumus. Non enim bonos facit nisi dilectio bona et dilectio boni. Si autem boni sumus nullos amicos habemus nisi bonos, et nullos inimicos nisi malos: quia si boni sumus, nichil preter bonum diligimus, et nichil preter malum odimus. Si autem amicos bonos habemus, et inimicos malos; amicos quidem in bonitate sua diligere debemus, id est ideo quia boni sunt. Inimicos autem quia in bonitate diligere non possumus, quia boni non sunt, tamen propterea  diligere debemus, ut bonitatem habeant et boni sint. Et in iis omnibus non nisi bonitas diligitur, quando nichil diligitur nisi propter bonitatem. Simili modo cum Deus diligitur, propter se diligitur quia ab alio non est, neque aliud ab ipso quod diligitur in ipso. Cum uero proximus diligitur, non propter se diligitur, sed propter Deum. Alter, id est amicus, quia Deum habet; alter, id est inimicus ut Deum habeat; et in iis omnibus non nisi Deus diligitur, quia aliud non est quam Deus, quod et in illo diligitur quia est, et in isto diligitur ut sit. Ergo cum Deus diligitur et proximus diligitur, cum Deus diligitur, quare dixit Scriptura ut et Deum diligas et proximum? Si in Deo Deum diligis, et in proximo Deum diligis, nec aliud in proximo quam in Deo diligis, quare sunt  duo precepta caritatis? Si enim utrobique Deus diligitur, in utroque unum impletur, nec opus fuerat preceptum geminari de opere uno. Suffecerat si dixisset: Dilige Dominum Deum tuum . In hoc enim totum est. Qui enim uere Deum diligit, ubique diligit. Si uere diligitur, diligitur ubicunque inuenitur. In seipso, in proximo, intus et foris, et sursum et deorsum, longe et prope. Si mel dulce est, dulcis est et fauus. Si mel diligis, diligis et fauum receptaculum mellis. Sed cum mel diligitur, ideo diligitur quia dulce ipsum est. Cum uero fauus diligitur, ideo diligitur, quia dulcedo in ipso est. Mel propter seipsum diligitur. Fauus autem propter mel diligitur; et si forte uideris fauum non habentem mel, uides receptacula ubi mel esse debuerat, et dotes  uacua esse; et non placet tibi, quia arida sunt, et cupis mel illic esse quod diligis; et si uenerit, amplius diligis. Ita dilige Dominum Deum tuum, quia dulcedo est ipse, et bonitas et ueritas. Proximum autem tuum dilige , quia receptaculum est dulcedinis, bonitatis et ueritatis; et si in eo inueneris quod habere debet dulcedinem et bonitatem et ueritatem, dilige in ipso illa et dilige ipsum propter illa. Si autem uacuum inueneris bonis suis, dole, quia receptaculum inane uides; et opta ut ueniant ad eum et intrent in eum bona sua, ut fiat ipse bonus habens bona sua, sine quibus bonus esse non potest. Dilige ergo Deum quia bonitas est. Dilige proximum quia ex bonitate bonus est; uel si bonus  non est, ut sit bonus qui bonus esse potest. Qui enim iam esse non possunt boni, diligendi non sunt nec proximi sunt, sed alieni et remoti et extranei. Non des, inquit, alienis honorem tuum, et annos tuos crudeli, ne forte impleantur extranei uiribus tuis, et labores tui sint in domo aliena .

Isti ergo sunt alieni et extranei nimis remoti et longe facti, quibus amplius reditus non patet ad bonum, demones scilicet et homines maligni cum demonibus damnati. Quid idcirco a nobis amplius diligendi non sunt; quia ab illo bono propter quod diligitur omnis qui bene diligitur, irrecuperabiliter corruerunt. Nusquam nobis Scriptura dicit demones diligamus? neque illos homines qui iam cum demonibus damnati sunt. Illi enim proximi non sunt, sed remoti  et alieni facti a nobis. Nos autem proximos diligere debemus non alienos; id est homines non demones, et illos homines qui uel per bonitatem non recesserunt, uel per arbitrii libertatem redire possunt. Non enim omnino longe sunt; qui etsi abierunt, adhuc redire possunt. Isti sunt proximi, quos diligere debemus, uel in Deo si non recesserunt, uel propter Deum si redire possunt. Quos quando diligimus, uel in eis Deum diligimus quia boni sunt, uel in eis Deum diligimus et optamus cum quod non sunt boni esse possint. Propter hoc duo sunt precepta caritatis; Dei uidelicet et proximi, ut per caritatem Dei ipsum bonum diligas; per caritatem proximi bonum quod diligis proximo non inuideas. Poteras aliquid diligere, et  proximo non diligere; poteras aliquid uelle habere, tamen non uelle ut illud haberet proximus tuus; in Deo tamen non poteras. Non enim poteras diligere Deum nisi diligeres proximum tuum; quia cum inuidia et odio Deus diligi non potest, tamen quia in aliis rebus hoc facere poteras, ut aliquid uelles et proximo tuo non uelles, distinctum est, ut utrumque tibi faciendum esse intelligas, quamuis tamen alterum sine altero facere non possis. Quamuis simul sint, tamen duo sunt dilectio Dei et proximi, neque ideo debuerunt in preceptione confundi, quamuis non possint in actione separari. Duo igitur sunt precepta caritatis: unum quo Deum diligere precipimur, alterum quo proximum amare iubemur.



CAP. uII. Quare non sunt tria precepta caritatis.


Sed dicis: Quare tria data non sunt precepta caritatis, ut similiter diligat homo seipsum, sicut diligere iubetur Deum et proximum? Sed considera, quod superfluum foret ut illud fieri iuberetur, ad quod faciendum sic homo pronus fuerat ex se, ut illud aut non posset aut non uellet dimittere etsi prohiberetur. Non igitur precipiendum homini erat ut se diligeret; sed timendum uel cauendum magis erat ne nimis diligeret. Hoc siquidem nature insitum erat, ut se odire non posset; secundum quam, nemo carnem suam odio habuit ; cuius commodum qui nature insitus est appetitus inseparabiliter diligit, et quod aduersum est illi, semper detestatur et fugit. Tamen quia questio aliqua esse  uidetur quare preceptum non est homini ut diligat seipsum, sicut mandatum est, ut diligat Deum et proximum suum; considerare nos oportet, si forte in his duobus mandatis in quibus de dilectione Dei et proximi agitur, id etiam quod ad diligendum se homini uel precipiendum uel faciendum est contineantur. Duo in homine sunt: anima et corpus, spiritus et caro. Utrumque Deus fecit et utrumque homo a Deo accepit. Quod autem a Deo est, totum bonum est, et quod bonum est, totum diligendum est. Itaque diligere debet homo totum quod a Deo bonum a Deo accepit; quia bonitati ingratus esset, si quod ab ipsa est bonum non diligeret. Bene ergo facit cum diligit corpus suum; ita tamen si bene  diligat, id est si in eo diligat in quo diligendum est. Similiter cum diligit animam suam benefacit. Et melius facit cum diligit animam suam, quam facit cum diligit carnem suam; et tanto melius, quanto melior est anima quam caro. Itaque in utroque benefacit, cum utrumque bene diligit. Corpus quippe diligendum est ad necessitatem, anima uero diligenda ad bonitatem. Caro diligenda est ut contra corruptionem foueatur; anima diligenda est ut contra iniquitatem custodiatur. Tamen si necessitas alterius inciderit; et alterum pati necesse sit, melius est ut caro sustineat corruptionem, quam anima faciat iniquitatem. Utrumque ergo diligendum est, sed tamen magis illud quod melius est, quamuis autem utrumque esset diligendum, non tamen utrumque ut diligeretur  precipiendum erat. Nam quia per nature affectum carnis sue amor sufficienter homini inerat, non erat precepto prouocandus, ut illum haberet, sed admonitione potius temperandus ne nimis haberet, Carnis, inquit Apostolus, curam ne feceritis in desideriis . Carnem quippe suam homo ante peccatum per affectum nature dilexit ad necessitatem; post peccatum autem per uitium concupiscentie iam nunc diligere consueuit ad superfluitatem, et idcirco in hac parte precepto non eget, ubi per se uoluntarius est etiam si non moneatur, sed prohibitione potius et comminatione ne in preceps eat si non teneatur. Sic ergo dilectio carnis in precepto ponenda non fuit, de qua constabat quia satis haberetur, etiamsi non preciperetur. De dilectione  uero anime queri potest utrum in mandato constituta sit; et si hoc mandatum est homini ut diligat animam suam, utrum hoc mandatum aliud ab illis duobus mandatis que supra distincta sunt in dilectione Dei et proximi intelligendum sit, aut idem cum illis. Quid est autem animam diligere, nisi bonum eius amare; sicut enim carnem suam amare dicitur qui bonum illius amat et commodum appetit; et odisse qui ea que aduersa illi sunt et noxia aut studiose agit aut uoluntarie sustinet, ita quoque animam suam amare dicitur, qui amat ea que bona illi sunt et salubria; et que ad bonum illius cooperantur et saluti proficiunt. Qui autem que illi nocent amat, non illam amat. Qui diligit,  inquit, iniquitatem, odit animam suam . Amas liuores, et percussuras et uulnera, et dicis amo carnem meam, qualis amor? Tu illam ledere et affligere non cessas, et amare te dicis. Si amas illam, ama bonum illius, Si amas illam benefac illi si potes, opta si non potes. Hoc est amare benefacere et bonum uelle. Qui persequitur odit, qui fouet diligit. Si me diligere uis, sic me dilige; alioquin si amicos persequeris, inimicos foues, malo te hostem habere quam familiarem. Nos amorem uocamus cum bonum diligitur, commodum optatur, salus queritur. Qui hoc facit diligit. Si autem hoc est amare, ille profecto animam suam diligit, qui bonum illius diligit, et quod bonum illi est diligit. Quid est autem aliud bonum anime rationalis  quam Deus? Si ergo uerum bonum anime Deus est, ille utique animam suam diligit, qui Deum diligit, quia anime sue bonum diligit. Quid enim putasti tibi dictum fuisse quando tibi dictum est ut Deum diligas? Fortassis existimabas tibi dici, ut Deum tuum diligas sicut diligis uicinum tuum, cognatum tuum, amicum uel proximum. Quomodo enim illum diligis, nisi quia bonum cupis illi; et optas et facis si potes, et facis quantum potes si diligis quantum potes. Tantum enim facis quantum diligis. Si tantum potes quantum diligis, tantum facis quantum diligis. Si autem minus potes, facis tamen quantum potes. Si uero plus potes et minus diligis, quantum diligis tantum facis. Quid igitur? Ita putas tibi iuberi ut Deum tuum  diligas, ut facias uel cupias illi bonum, et non potius ut cupias illum bonum? Non illum amas ad bonum suum, sed amas illum ad bonum tuum, et amas illum bonum tuum. Neque enim sic illum amas ad bonum tuum, ut ab illo sit bonum tuum, et non ille sit bonum tuum. Itaque amas illum ad bonum tuum, ut ipse quem amas sit bonum tuum. Si enim illum amare uis ad bonum suum, quid illi boni dare potes quod tu habeas et ipse non habeat, qui totum quod habes ab ipso habes? Oblitus es illi dicere: Deus meus es tu, quoniam bonorum meorum non eges . Quid ergo illi dabis qui totum habet quod tu habes, et plus habet quam tu habes? Tu pauper es, ille diues est. In hoc mundo pauperes dant diuitibus, et qui plus habent accipere possunt a  minus habentibus quod non habent, hi enim qui ditiores sunt plus habent, qui tamen totum non habent accipere possunt quod non habent. Deus tuus alias diuitias possidet. Quod tu minus habes ille plus habet, et quod aliquid habes ille totum habet. Quomodo ergo illum amas? Quid illi dabis? Sed dicis: Quamuis dare non possum, tamen optare possum. Cupio ut illi bonum eueniat. Possibilitas quidem mea parua et exigua est ad illum, affectus autem et amor diues in illum. Quod facere non possum, uelle possum. Facerem quidem si possem, sed quia non possum, facio quod possum. Quid facis? Amo Deum meum. Quomodo amas? Cupio, inquis, bonum illi. Quod bonum illi cupere potes, qui extra illum bonum inuenire non potes? Deus summum  bonum est, et in ipso omne bonum est, et omne bonum ipse est. Quid cupis illi qui totum habet, totum possidet? Bono bonum optas, iustitie rectum, sapientie sensum, perfectioni incrementum? Superuacua pietate moueris. Miserere potius tui. Ille satis habet. Tu illum qui optimus est meliorem facere uis? Cum ergo Deum diligis tibi diligis, et bonum tuum est quod diligis, et ad bonum tuum diligis, quia bonum tuum ipse est quem diligis. Cum diligis iustitiam cui diligis? Illi an tibi? Cum sapientiam diligis, cum ueritatem et bonitatem diligis, cui diligis? Illis an tibi? Ipsum lumen quod iucundum et delectabile oculis est cum diligis, cui diligis? Ipsis an tibi? Sic est Deus tuus. Cum diligis eum, intellige  quod bonum tuum ipse est. Quid est diligere nisi concupiscere et habere uelle et possidere et frui? Si non habetur, uelle habere; si habetur, uelle retinere, quamuis uerum bonum nunquam diligi possit, nisi cum habetur; nec haberi nisi cum diligitur. Bona ista que foris sunt sepe amantur, cum non habentur; et cum habentur nonnunquam despiciuntur. Non tale est bonum quod Deus est. Si amatur, habetur; si diligitur, gustatur: presens est dilectioni. Si potes diligere, potes habere. Si hoc das, hoc recipis. Non aliud pro illo queritur, nec pro alio aliud datur.



CAP. uIII. Quod pure et gratis amat qui Deum propter se amat.

Sed forte mercenarius eris si diligis Deum et seruis ei, ut premium ab illo accipias. Dicunt hoc  stulti quidam, et tam stulti ut seipsos non intelligant. Diligimus Deum et seruimus illi; sed non querimus premium, ne mercenarii simus; etiam ipsum non querimus. Dabit si uoluerit, sed nos non querimus. In tantum enim excutimus manus ab omni munere, ut etiam ipsum non queramus quem diligimus. Pura enim et gratuita et filiali dilectione diligimus, nichil querimus. Ipse cogitet si quid dare uoluerit, nos nichil requirimus. Diligimus ipsum sed non querimus aliquid, etiam ipsum non querimus quem diligimus. Audite homines sapientes. Diligimus, inquiunt, ipsum, sed non querimus ipsum. Hoc est dicere diligimus ipsum, sed non curamus de ipso. Ego homo sic diligi nollem a uobis. Si me sic diligeretis ut de me non curaretis, ego de uestra  dilectione non curarem. uos uideritis si dignum est ut Deo offeratis, quod homo digne respueret. Quomodo, inquiunt, mercenarii non sumus si Deum propter hoc diligimus ut premium ab eo accipiamus. Non est gratis hoc amare, neque amor iste filialis; sed mercenarii et serui, qui pretium querit pro seruitute sua. Qui hoc dicunt uirtutem dilectionis non intelligunt. Quid est enim diligere nisi ipsum uelle habere? Non aliud ab ipso sed ipsum, hoc est gratis. Si aliud quereres ab ipso, gratis non amares. Nunc autem non aliud queris pro eo quod amas, et tamen aliquid queris et desideras in eo ipse quod amas. Alioquin non amares si non desiderares. Sed aliud est pro ipso, aliud in ipso. Si pro ipso aliquid amas, mercenarius; si in ipso amas et ipsum amas, filius  es; etiam si uitam eternam aliud aliquid esse cogitaueris, et diuersum ab ipso bono quod Deus est, et pro ipso adipiscendo tantum seruieris, non est pura seruitus, neque dilectio gratuita. Filii illi Zebedei qui consessum dextre et sinistre petierunt in regno eius, quiddam aliud cogitauerunt alienum et diuersum a bono isto; et pro eo adipiscendo aliquandiu illi adheserunt, donec increpati et mutati ueritatem cognouerunt, et intentionem correxerunt. Putauerunt enim quod Deo seruiendum esset pro eo quod ipse non esset; quia non intellexerunt ipsum esse bonum, quod solum amandum est propter seipsum; et quidquid amandum est preter ipsum amandum est propter ipsum. Quod quidem tanto amatur felicius quanto ardentius.  Qui hoc amat, seipsum amat, quia bonum suum amat; et uere amat, quia uerum bonum amat. Propterea Scriptura non dixit tibi teipsum diligas, ne forte errares et putares indulgendum tibi et studendum iis que foris sunt commoda et carni tue suauia, et existimares quod sic te diligere deberes, et occasionem sumeres a Scriptura ut solam carnem tuam foueres et animam tuam negligeres; propter hoc non dixit tibi ut teipsum diligas, ne hoc intelligeres, ubi magis diligeres, et hoc negligeres, ubi periculosius deperires. Non ergo tibi dixit, ut teipsum diligas, nec tamen omnino tacuit, cum dixit ut Deum tuum diligas. Cum enim diligis Deum tuum, diligis bonum tuum, et melius bonum et melioris bonum. Et cum diligis bonum tuum diligis teipsum, qui bonum ipsius diligis, et quod bonum  est illi diligis.



CAP. IX. De mensura diligendi Deum.

Quantum autem diligere debeamus bonum nostrum quod Deus est, Scriptura nobis manifestat, cum dicit: Diliges Dominum Deum tuum ex toto corde tuo, et ex tota mente tua, et tota anima tua . Quasi diceret: Non tibi precipio ut tantum diligas, sed uel tantum diligas Deum tuum; quantum potes, tantum dilige. Possibilitas tua erit mensura tua. Quanto plus amas, tanto plus habes. Et quanto plus habes, tanto felicior es. Extendere ergo et dilatare quantum potes, ut totum impleatur quod in te est, etiamsi non totum capiatur quod in illo est. Noli timere quasi tibi deficere debeat ille si nimis capax fueris. Quantumcunque poteris, nunquam  tantum poteris quantum ille est. Si tantum posses, tantus esses. Nunc autem crescere in illo potes, equare illum non potes. Cresce ergo et profice. Quanto maior in bono eris, tanto melior eris. Si summus esses, optimus esses. Nunc quia summus esse non potes, potes esse in summo. Et magnum tibi hoc est, et ex hoc tu magnus es, si in summo es; et tanto utique maior quanto altior. Ascendis autem cum diligis. Sursum pergis in caritate, quia caritas sursum ducit, sicut ait Apostolus: Adhuc excellentiorem uobis uiam demonstro . Ascende ergo dum potes. Modo tempus est crescendi et perficiendi. Postea cum consummabuntur omnia, stabis in eo ad quod perueneris, et erit hoc summum tuum in illo supra quod non transies amplius. Sed  summum illius non erit in quo propterea consistas quasi non inuenias amplius quo crescas. Idcirco ascende dum potes quantum potest, nunquam nimis potes ubi nunquam potes totum tuum ex toto corde tuo et ex tota anima tua, et ex tota mente tua, ut ex illo totum tuum impleatur, etiamsi a tuo totum illius non capiatur. Totum replet in te, et superabundat in se. Si uas non deficit, oleum sufficit. Cor tuum uas est, amor illius oleum est. Quandiu uas habes, ille oleum infundere non cessat, et postea cum tu amplius uas non habes, ille adhuc amplius oleum habet. Propterea noli parcere illi, cape quantum potes, dilige quantum sufficis, quia ille non deficit. Dilige ex toto corde tuo et ex tota anima tua  et ex tota mente tua, id est ex toto intellectu tuo, et ex toto affectu tuo, et ex tota memoria tua, quantum intelligis, quantum sapis, quantum sufficis, tantum dilige. Totum cognitione impleatur, totum dilectione afficiatur, totum memoria teneatur. Quantum illuminaris, tantum afficiaris, ut totum dulce sit quidquid de illo in cognitionem et memoriam uenit. Si totum recte probatur, cur non totum diligatur? Quantum ergo innotescere dignatur nobis totum diligatur a nobis. Totum quod capere possumus diligamus, et quantum possumus.



CAP. X. De mensura diligendi proximum.

De dilectione proximi dicit nobis Scriptura: Dilige proximum tuum sicut teipsum . Quod mandatum tunc profecto implemus,  si ueraciter id quod nobis cupimus bonum, etiam illi cupiamus. In quibus enim nosmetipsos recte diligimus, proximum nostrum siue ad necessitatem corporis siue ad anime salutem, sine fictione diligere et quantum rationabiliter possumus adiuuare debemus. Querunt autem aliqui si id quod dictum est, et sicut teipsum, secundum similitudinem tantum, an etiam secundum equalitatem intelligendum sit. Nam si proximos nostros tantum diligere iubemur quantum nosmetipsos, uidetur quoddam scrupulosum inde oriri quod non leuiter explicare possumus. Ecce duo sunt quorum alterum perire necesse sit. Datur uni optio, quod uelit eligat e duobus quorum alterum omnino euitari non possit. Si suam salutem magis eligit, minus proximum  diligit. Si proximi salutem magis eligit: Deum minus diligit quam proximum a quo separari propter proximum uult. Sed forte dicat quis parem dilectionem facere non posse electionem. Utrumque equaliter uelle et utrumque equaliter nolle, nec posse alterum alteri preferre in optione, que paria omnino constant in dilectione. Sic ergo forte quis hanc obiectionem euitare contendat. Sed quid dicimus? Si unum aliquem hominem tantum diligere debeo quantum meipsum, nonne duos aut tres aut quatuor amplius diligere debeo quam meipsum? Sic uadunt questiones hominum, et inquietant homines semetipsos cogitationibus suis. Dicunt enim: Quod melius est amplius diligendum est; ponamus tres homines, unum hinc, duos inde. Dico quia perire  necesse est aut unum istum, aut duos istos. Dic ergo tu mihi quid eligis, qui proximum tuum tanquam teipsum diligis? Melius est perire unum quam duos, quia melius est saluari duos quam unum. Ideo, inquis, magis eligo ut pereat unus et duo saluentur. Ergo uis ut magis saluentur duo illi, quam iste unus; nonne ergo magis diligis illud quod potius eligis? Ita inquis omnino, magis diligo. uide ergo quid sequatur. Superius confessus es quod tantum diligis, uel si non diligis tantum diligere debes proximum tuum, quantum teipsum. Si ergo tantum diligis unum istum quantum teipsum, et rursum duos illos plus diligis quam unum istum, plus utique duos illos diligis quam teipsum. Et si illos plus diligis  quam teipsum, quantum uidetur plus illos diligis quam Deum propter quos separari uis a Deo, ut Deum non habeas neque Deum diligas et pereas, ut illi salui fiant. Et fortassis aliquis existimabit eiusmodi dilectionem habuisse Moysen, qui irascenti Deo pro salute proximorum se opponens, ait: Si non dimittis eis hanc noxam, dele me de libro quem scripsisti . Et Apostolus pro fratribus anathema esse cupit a Christo , ut illi salui fiant in Christo. Et fortasse etiam hoc aliquis ad amorem Dei pertinere credat, ut eum tantum diligamus, ut gloriam eius in aliis potius amplificari quam in nobis coarctari cupiamus. Et propterea pro salute multorum nostram nobis perditionem optandam, ut potius multi saluentur et nos pereamus,  quam multi pereant, et nos saluemur. Sed considerate quoniam dilectionis ordo talis non est, ut ante se diligat homo proximum suum cuius dilectionem a sua trahere et formare iubetur, cum dicitur: Diliges proximum tuum sicut teipsum. Si enim proximum suum sicut seipsum diligit, quomodo proximum diligit cum seipsum non diligit? Si enim proximum suum diligit sicut seipsum, profecto hoc illi cupit et optat quod sibi. Si autem hoc illi euenire desiderat quod sibi, quomodo illius salutem desiderat, qui sui perditionem optat? Itaque seipsum primum bene diligere debet, ut postea secundum se bene diligat et proximum suum. Si autem se perdere uult, ut saluum faciat proximum suum, non est ordinata dilectio, quia nullam commutationem dare potest homo  pro anima sua. Hoc enim primum requirit a te Deus, ut animam tuam des illi, deinde cetera adiicias. Si quid pro isto dare uolueris, non accipitur nisi dederis et istud. Primum istud, reliqua cum isto. Non itaque dico duos aut tres aut quatuor homines, sed nec totum mundum contra animam tuam diligere debes. Si enim aliquid plus quam animam tuam diligis, idem ipsum profecto plus quam Deum diligere comprobaris; quia animam tuam non diligis nisi in eo solo quod bonum illius quod Deus est diligis. Idcirco primum dilige animam tuam, diligendo bonum anime tue. Deinde dilige etiam proximum tuum sicut teipsum diligendo illi bonum quod diligis tibi. Hoc est enim illum diligere, bonum illi diligere. Nam  bonum illius diligere posses etiamsi illi non diligeres. Posses enim tibi diligere aut alteri cuilibet et non illi; et ita illum non diligeres, quamuis bonum diligeres, quia illi non diligeres. Posses diligere equum illius, uestimentum, domum et agrum, pecuniam, fortitudinem, pulchritudinem, aut sapientiam illius, quamuis illum non diligeres, quia tibi diligeres non illi. Ita bonum illius tibi diligere poteras, et tamen illum non diligere, quia tibi diligeres non illi. Tamen uerum bonum non poteras tibi diligere, nisi illud diligeres et cuperes proximo tuo. Distinxit ergo Scriptura dilectionem istam secundum illam que in aliis et de aliis est dilectionem; primum precipiens homini ut Deum diligat, intendens utique ut in eo ipso seipsum diligat, quia diligere seipsum non  aliud est quam bonum suum diligere, et bonum suum diligere non est aliud quam sibi diligere; hoc est, uelle illud et desiderare. Quia enim omnis qui bonum suum diligit, sibi diligit, et rursum quia omnis qui Deum diligit bonum suum diligit, constat profecto quia nemo Deum diligit qui sibi illum non diligit. Et omnis qui diligit, sibi diligit; quia desiderat et habere cupit quem diligit. Item quia non omnis qui bonum alterius diligit, illum diligit cuius bonum diligit; quia non illi diligit bonum quod diligit. Distinxit Scriptura humane menti, secundum ea que in humanis diuisa aliquoties inueniuntur, id quod diuina inseparabile habent, dicens homini, ut postquam diligeret Deum, diligeret et proximum suum, non quod illud sine isto facere posset; sed ne  posse putaret. Primum ergo dixit ut Deum diligeret; et in eo ipso dixit ut sibi diligeret, quia omnis qui bonum suum diligit, sibi diligit. Quia uero non omnis qui bonum alterius diligit illi diligit cuius bonum diligit; post dilectionem Dei statim subiunxit dilectionem proximi, ut hic homo proximo suo cuperet diligendo illum, quod sibi diligendo Deum. Nemo igitur existimet pro eo quod dictum est: Dilige proximum tuum sicut teipsum, quemlibet unum hominem se diligere debere quantum se, et duos, aut tres, aut quatuor, plus quam se. Si enim tantum se diligit quantum bonum suum diligit, et tantum bonum suum diligit, quantum diligit Deum, consequens erat ut tantum diligeret proximum quantum Deum, si eum tantum diligeret quantum  seipsum. Propterea non illi dicitur ut illum tantum diligat, sed ut in eo in quo se diligit, illum diligat; et quod sibi cupit, illi cupiat. Hoc est enim diligere sicut seipsum, cupere illi et optare quod sibi optat, et cupit bonum, primum quidem sibi, deinde illi. Non enim amat illum sicut se, nisi prius amet se. Et in corporalibus quidem bonis que in tantum aliquando coarctantur, ut quod ab uno solo possidetur, ad alterius usum transire non possit, nisi ab eo a quo possidetur totum recesserit; si gratuita caritate et propter spiritualis boni ampliorem remunerationem aut dilectionem homo se supra debitum non extollat, nichil proximo impendere cogitur, quod sine necessitate debetur. Nihil enim proximo debet nisi  post illud et secundum illud quod sibi debet. Et idcirco cum utrumque non potest, primum faciat, huod primum faciendum est. De reliquo enim si deest effectus, sufficit affectus. Et fortassis propter hunc affectum ostendendum, Moyses de libro scripto deleri petiit, et Paulus pro fratribus anathema a Christo fieri concupiuit, non quia Deum propter hominem perdere uellent; sed quia Deum, si fieri posset, sine proximo quem diligebant possidere uellent. Affectus enim loquebatur, et quasi de dilectione securus amato et amanti in dulcedine dilectionis de separatione comminabatur; non quia illius separationem diligebat, sed quia alterius coniunctionem optabat. In eo autem quod proximi bonum amat et proximo bonum amat, bonum suum amat et sibi  amat, quia bonum sibi est bonum proximi sui; si amat illud, et cupit illud illi, quod bonum est illi. uerum enim bonum cum inuidia non possidetur, et cum caritate felicius possidetur. Sed dicis: Quod maius bonum est, magis diligendum est; maius autem bonum est duos saluari quam unum: quapropter si optio data fuerit quod malim, ego eligere debeo ut multi saluentur quam ego solus. Hic ergo non attendis quod maius bonum mihi est, ut saluus fiam ego solus et plures pereant, quam ut peream ego solus et multi saluentur. Quod autem maius bonum mihi est, a me plus diligendum est, quia mihi primum insitum est ut diligam bonum meum, illud maxime, quod uerum est bonum; et post illud et secundum illud diligam bonum proximi mei. Secundum  me et post me, aliquid illi debeo, ante me uel contra me nichil. Alioquin non staret: Diliges proximum tuum sicut teipsum, si illum diligerem odio habens meipsum. Secundum hunc itaque modum nonnisi duo sunt precepta caritatis. Primum de dilectione Dei, in quo homo ueraciter diligit seipsum; secundum de dilectione proximi, in quo proximum diligit sicut seipsum.



CAP. XI. Utrum caritas semel habita amittatur.

Quidam de caritate tam multa dicere uolunt, ut caritatem laudare incipiant contra ueritatem; et non est tamen laus caritatis ubi est iniuria ueritatis. Dicunt caritatem talem ac tantam uirtutem habere, ut sine illa relique uirtutes omnes quamuis aliquo modo secundum affectum nature ad bonum  procliuem inesse possint, meritum tamen eterne retributionis apud Deum habere non possint. Quod enim sine caritate fit, propter Deum non fit, et quod propter Deum non fit, Deus remunerare non habet si uult, etiamsi secundum aliquid bonum est illud quod fit. Nature enim bonum est non gratie; in natura, non supra naturam. Quod ergo ex natura sola bonum est in sola natura et meritum simul et premium illius est. Itaque quod sine caritate in sola natura fit ad illud quod in Deo est supra naturam premium non pertingit. Liquet ergo quod bonum operando summum bonum non meretur nisi is solum qui id quod facit bonum propter summum bonum operatur. uis mereri Deum, fac quod facis propter Deum. Hoc ergo dicunt de caritate, quia  uirtus est uirtutum omnium, et placent propter ipsam, que sine ipsa, etsi ad aliquid bona essent, ad summum tamen bonum obtinendum bona esse non possent. Hec omnia de caritate dicta libenter suscipimus quasi principium bonum sententie ueracis. Sed sequitur aliud quod se quidem coniungit ueritati cum falsum sit ipsum, ut cum illa ingrediatur et pro illa suscipiatur. Sed nos lucem discernimus a tenebris, et deridemus obscurum quod se lumini ingerit et stare se putat cum lumine. Si enim caritas lumen est, error uero et stultitia tenebre sunt. Ubi enim caritas est, claritas est, et non est in ipsa qui palpando incedit. Qui enim in caritate est aut ambulat, aut uidet, aut stat et non presumit  ultra quam uidet. Quandiu uero in lumine est siue stet, siue ambulet, errare non potest, quia uidet ubi est. Qui autem presumptione sua se precipitat, ubi non uidet perdit claritatem, quia non habet caritatem, et quocunque ultra procedit, error totum est. Sic isti de caritate mentiuntur, nescientes caritatem, quia presumere non debuerunt in eo quod uidere non potuerunt. Dicunt quod caritas semel habita, deinceps nunquam amplius amittatur. Ego igitur illos interrogo si ipsi caritatem nunquam perdiderunt, et utinam idcirco caritatem non perdidissent quia habitam retinuissent. Sed uereor quod ideo potius non perdiderunt quia nunquam habuerunt. Si autem nunquam habuerunt neque gustauerunt, quomodo asserere presumunt quod nesciunt?  Si autem caritatem aliquando habuerunt, habent adhuc ipsam caritatem quam habuerunt, quia secundum sententiam ipsorum semel habitam amittere non potuerunt. Si autem habent caritatem, ambulant secundum caritatem, et non operantur iniquitatem. Si autem operantur iniquitatem, non habent caritatem. Si enim Deum non diligit qui mundum diligit, et in ea que in mundo sunt, quomodo non multo magis non Deum diligit quia iniquitatem diligit? Qui diligit iniquitatem, odit animam suam . Qui animam suam odit seipsum non diligit, uel si diligit, male diligit, quia secundum solam carnem diligit. Qui autem non diligit seipsum, non diligit proximum sicut seipsum. Qui autem non diligit proximum  quem uidet, quomodo potest diligere Deum quem non uidet?  Isti ergo qui aliquando operantur iniquitatem dicant quomodo habeant caritatem. An forte dicent quia non ipsi operantur iniquitatem, sed peccatum quod habitat in eis? Nam et tales fuerunt nonnulli stulti et non intelligentes in quod homo est, qui putabant quedam peccata etiam cum deliberatione perpetrata eiusmodi esse, ut de ipsis homo ueraciter dicere: posset Non ego operor, sed peccatum quod inhabitat in me; non attendentes, quod hoc quidem quod homo concupiscentiam sentit, quia ex necessitate est uite corruptibilis, non ipse operatur, quod uero concupiscentie consentit, quia ex uoluntate est, nonnisi ipse operatur. Si ergo per propriam uoluntatem operantur iniquitatem,  non habent utique caritatem. Et quid dicent? Conueniant conscientiam suam, et moderentur scientiam suam. Conscientia humilietur, ne scientia infletur. Non ergo de iustitia presumant, ne forte per ipsam false iustitie presumptionem scientiam ueritatis amittant. Dicunt quod qui semel caritatem habet, deinceps illam amittere non potest, hoc est dicere, qui bonus est, malus esse non potest. Quare ergo similiter non dicemus quod qui malus est, bonus esse non potest, si dicimus quod qui modo bonus est, malus esse non potest? Qui enim caritatem habet bonus est, et qui caritatem non habet bonus non est. Si ergo bonus qui habet non potest amittere, neque malus qui non habet potest acquirere;  quod si uerum esse constiterit, nec stanti timendum est, nec sperandum iacenti. Nos in tempore sumus ubi incerta uoluuntur omnia, et tu mihi de tempore eternitatem facis? Scriptura dicit quod homo nunquam in eodem statu permanet . Et tu nescio unde contendis quod qui stat nunquam cadit? Quare ergo dictum est: Qui stat uideat ne cadat?  Utinam uerum esset si tamen iustum esset, ut in hac uita omnis qui bonus est, malus esse non posset. Sed nunc uita ista hoc non habere debet, in qua et mali exspectantur ut boni fiant, et boni probantur, si ad iniquitatem non declinant. Extra hanc uitam quidam mali sunt, qui boni esse non possunt; et boni quidam sunt qui similiter mali esse non possunt; quia illi per malitiam  ligati sunt, isti per gratiam confirmati. Sed et in iis quoque necessitatem natura que ex seipsa mutabilis est nullatenus operatur, quia in aliis, ut dictum est, mutabilitatem nature non natura sed malitia in deterius coarctat. In aliis quoque eamdem nature mutabilitatem non natura, sed gratia in melius confirmat. Qui ergo illic mali sunt, boni esse non possunt. Similiter qui boni sunt, mali esse non possunt. Hoc enim eternitatis est et immutabilitatis, ut illic de alio in aliud transitus esse non possit. Hic autem quandiu mutabiliter uiuitur, et bonus malus, et malus bonus esse potest. Et si forte aliquis ita bonus inueniatur qui semper bonus sit, idem ipse tamen qui bonus est, malus esse potest, quandiu ille qui malus est bonus esse potest. Uterque enim  sub tempore uere uiuit, et utriusque conditio una est in tempore. Sed dicis: Quid ergo sibi uult auctoritas que dicit: Charitas nunquam excidit?  Audi quid: Tu fortassis sic intelligebas, quod ex quo semel haberetur amplius non amitteretur. Noluit hoc dicere Scriptura, sed aliud quod tu quidem idcirco recte non intellexisti, quia ipsam Scripturam non bene inspexisti. Quid ergo? Quid dicit Scriptura illa? Nunquid non manent tria hec, fides, spes, caritas?  Quid est nunc? Hoc est in hac uita, quandiu quod non uidetur creditur, et speratur quod exspectatur, et desideratur quod amatur. Cum autem finem acceperit uita hec et omnia facta fuerint manifesta, quid erit occultum quod credatur  quando nichil erit quod manifeste non uideatur? Quid etiam tunc poterit sperari futurum quando omnia presentia erunt et nichil futurum erit? Dictum est quia si uides non est fides ; et iterum: quod uidet quis quid sperat . Ergo illic non credes. Non dico quia infidelis eris, sed non credes quia scies. Similiter dico quod illic non sperabis, neque tamen dico, desperabis, sed ideo dico non sperabis, quia quod sperasti totum habens nichil futurum exspectabis. Nunquid similiter dico quod illic non amabis? Ergo quando adhuc non habuisti dilexisti et non amabis quando habebis? Absit! Imo multo magis tunc amabis quando quem amabis uidebis, et quem uidebis habebis. Non enim sic est amor iste, ut absens diligatur, et presens fastidiatur.  Ergo tunc etiam amabis, et multo magis amabis, et remanebit caritas quando fides et spes amplius non erunt. Hoc igitur uult quod dictum est: Charitas nunquam excidit; quoniam hic habetur, et illic retinetur. Siue prophetie euacuabuntur, siue lingue cessabunt, siue scientia destruetur. Omnia enim hec in uita tantum sunt, etiam ipsa scientia nostra que modo est, tunc non erit. Non quia tunc nulla erit, sed quia alia erit. Omnia igitur ista cum ipsa uita excidunt, quia non permanent postea quando uidebitur qui creditur, et habebitur qui speratur. Charitas autem nunquam excidit, quantum hic est et illic erit, et non habebit finem unquam dilectio, sicut finem non habebit unquam inspectio. Sicut nunquam separabimur a contemplatione, sic nunquam  euacuabimur a dilectione; sed semper uidebimus et semper diligemus. Sic ergo caritas nunquam excidit quia semper manet. Non enim dixit a nullis excidit, sed nunquam excidit quia non in omnibus manet, et tamen semper manet in quibus manet. Nam si propterea non semper manet quia non in omnibus manet, ergo nec fides aut spes hic manet, quia non in omnibus manet. Multi enim a fide et spe que in Deum est recesserunt, et fidem et spem ipsam quam habere ceperant deseruerunt; et excidit ab eis fides et spes etiam in hac uita. Nec tamen idcirco minus uerum fuit quod dictum est: Nunc manent fides, spes et caritas tria hec. Si ergo fides et spes que hic aliquando a quibusdam excidunt tamen hic manent, quia hic prorsus nunquam excidunt,  quoniam in aliis manent; ergo similiter caritas que aliquando hic a quibusdam excidit, tamen manet semper; quia, quamuis a quodam exciderit, nunquam tamen prorsus excidit, quia in aliis semper manet. Neque enim idcirco perit, si in me perit, et mihi perit. Neque propterea destruitur, si a me euacuatur et in me destruitur, quoniam alteri manet quod mihi non manet.

Sed dicis iterum: Si ii qui mali sunt futuri et perituri caritatem aliquando habere possunt, quomodo caritas fons proprius nominatur, de quo non communicat alienus? Qui enim pereunt alieni sunt et non pertinent ad nos, neque ad id quod nostrum est. Si ergo alieni sunt, quomodo de illo  quod nostrum est proprium communicare possunt? Mirum est. Si enim ii qui aliquando fuerunt alieni proximi facti sunt accedendo, quare non similiter ii qui proximi sunt alieni fieri possunt recedendo? Si enim accedere possunt qui longe sunt, possunt etiam recedere qui prope sunt. Qui accedunt reconciliantur, qui recedunt abalienantur. Si autem qui reconciliati sunt proximi sunt, ergo et qui abalienati sunt alieni sunt, tamen quandiu proximi fuerunt non fuerunt alieni, sicut ii qui alieni fuerunt priusquam reconciliarentur proximi non fuerunt. Et qui proximi fuerunt quandiu proximi fuerunt de fonte proprio communicauerunt. Et similiter qui alieni fuerunt, quandiu alieni fuerunt, de fonte proprio non communicauerunt. Cum autem ii qui  alieni fuerunt proximi essse ceperunt, de fonte proprio communicare ceperunt, et similiter qui proximi fuerunt postquam abalienari ceperunt, de fonte proprio communicare desierunt. Et remanet semper fons proprius de quo non communicat alienus. Alienus enim communicare non potest; et tamen qui alienus est proximus esse potest. Charitatem malus habere non potest, sed qui malus est bonus esse potest. Quando bonus esse incipit, caritatem habere incipit; et quando bonus esse desinit, caritatem habere desinit; et nunquam caritatem nisi bonus habere potest, quia caritatem habere et simul malus esse nemo potest.

Dicis interum: Si aliquando caritas semel habita amittitur, quid est quod dicit Scriptura: Qui amicus  est, semper diligit?  Si enim qui diligit amicus est; et qui amicus est semper diligit; profecto qui diligit semper diligit; qui autem semper diligit, nunquam caritatem amittit. Si igitur uera est Scriptura et qui diligit semper diligit; qui semel caritatem habet, nunquam illam amittit. Sic tibi uidetur: multa sunt talia que possunt quouis deduci, sed magnum non est si aliquid dicas, sed si hoc quod dicis, utrum sic sit dicendum intelligas. Qui amicus est semper diligit. uerum est hoc quia amicus semper diligit, et inimicus semper odit; et tamen qui amicus est inimicus potest esse et odire; et qui inimicus est, amicus potest esse, et diligere. Quandiu amicus est diligit; et quandiu inimicus est, odit. Sunt autem quidam non ueri amici qui in  prosperitate amare se simulant, et in aduersitate probantur quales sunt; propter eiusmodi dictum est, quod uerus amicus semper diligit, hoc est non in prosperitate tantum, sed etiam in aduersitate, hoc est semper. Non enim est uerus amicus etiam quando amicus esse uidetur, qui secundum tempus nutat; et in utramque partem post fortunam mouetur. Non talis est ille qui semper diligit, qui hominem amat non pecuniam, amicum non lucrum. Qui enim propter solam pecuniam amat, quandiu pecunia abundat, amat; quando pecunia deficit, dilectio deficit, et non est amicus iam qui amicus esse uidebatur; imo qui prius amicus non fuit, sed putabatur, nunc manifeste amicus nec esse nec fuisse  comprobatur. Illi ergo iure dicitur qui amicus est semper diligit. Si amicus fuisti in prosperitate: dilige in aduersitate. Quid enim in prosperitate dilexeris, in aduersitate ostendis. Si enim amicum dilexisti, adhuc ipse est, dilige ipsum. Cur cesset dilectio, cum quod amatur non aufertur. Si autem fortunam dilexisti, non habes iam quod diligas, quia fortuna discessit et permansit homo solus. Hoc sibi uult quod dictum est, qui amicus est semper diligit. Instas adhuc quasi maius aliquid adducturus ad comprobandum quod caritas semel habita non recedat.

Ostendis integram tunicam Christi, que scindi non potuit, etiam quando Christus pati potuit. Corpus Christi uulnerabatur, et tamen tunica  Christi non scindebatur. Magnum est quod affers si bene intelligas. Quid est enim tunica Christi nisi Ecclesia Christi; et quid integritas tunice nisi unitas Ecclesie? Ecce quam bonum et quam iucundum habitare fratres in unum . Quod unum? Manete in dilectione mea . Ergo caritas, unitas est Ecclesie. Et dicit Scriptura: Qui in unitate Ecclesie sunt, perire non possunt, hoc est quod dicere uoluisti: Qui in caritate sunt, perire non possunt; siue caritatem, siue unitatem nomines idem est, quia unitas est caritas, et caritas unitas. Qui ergo in unitate Ecclesie sunt, semper in caritate sunt; et qui in caritate sunt perire omnino non possunt. Manifesta est ueritas. Nemo fidelis contradicit. Nullus in caritate perire  potest. Ibi perire non potest; sed inde exire et perire potest. Qui ibi manet, perditionem non timet. Caueat ipse ne egrediatur foras. Intus positis perditio non est, sicut iis qui foris sunt salus non est. Qui incipit exire incipit perire. Cum autem foris positus ad caritatem reuertitur, ad salutem reparatur.

Quid amplius queris? Fortassis aliam unitatem Ecclesie interpretari uoles, de qua ueraciter dicere possis, quod idcirco in illa nullus peribit, quoniam de illa nullus exibit. Est enim unitas predestinationis de qua dicitur: Nouit Dominus qui sunt eius . Et uerum est quod omnes qui in hac unitate sunt, salui erunt; quoniam ex iis qui preuisi sunt ad uitam, nullus peribit. Sicut enim dicit  Scriptura: Quos predestinauit, hos et uocauit, et quos uocauit, hos et iustificauit; et quos iustificauit, hos et glorificauit . Isti ergo sunt diligentes Deum quibus omnia cooperantur in bonum, qui secundum propositum uocati sunt sancti . Nam qui secundum propositum uocati non sunt, et qui ad uitam predestinati non sunt, etsi aliquando ad tempus Deum diligant, usque ad finem in dilectione Dei non perseuerant. Qui propter ea amissa caritate pereunt, quoniam cum ad iniquitatem ceciderint, ad caritatem non resurgunt. Predestinati autem postquam Deum diligere ceperint, uel perseueranter diligunt, ut a dilectione non cadant, uel cum a dilectione ceciderint, iterum ad illam resurgunt,  ne pereant. Quid tibi uidetur? Credis ne ita esse ut dico? Fortassis non tibi sufficiet Apostolus qui hoc dicit, propterea non quod ita existimes intelligendum esse quod dicit Apostolus non omnes diligentes Deum in numero illorum ponere uoluit, quibus omnia cooperantur in bonum, nisi eos tantum qui secundum propositum uocati sunt sancti. Manifesta est ueritas, nisi illam impudenter negare uolueris. Sed dices fortassis non ita intelligendum esse quod dicit Apostolus: Scimus quia Deum diligentibus omnia cooperantur in bonum, iis qui secundum propositum uocati sunt sancti. Dicis ergo non ita intelligendum esse quasi per id quod subiunxit iis qui secundum propositum uocati sunt sancti, determinare uoluerit; quibus diligentibus.  Deum omnia cooperantur in bonum, sed potius eosdem ipsos diligentes Deum omnes secundum propositum uocatos sanctos. Sic ergo fortassis intelligenda putabis uerba Apostoli, nec mihi credes si dicere uoluero, hoc tibi signatum esse quod non omnes predestinati sunt, qui aliquando Deum diligunt, quia non permanent in eo quod diligunt. uerba Augustinus sunt hec: Si mihi non credis, illi crede, ut mihi credas. Imo non mihi sed ueritati credas. Audi ergo quod dicit Apostolus, inquit, cum dixisset: Scimus quoniam diligentibus Deum omnia cooperantur in bonum, sciens nonnullos Deum diligere, et in eo bono usque ad finem non manere, mox addidit: his qui secundum propositum uocati sunt sancti. Hi enim in eo quod diligunt Deum permanent  usque in finem. Et qui ad tempus inde deuiant reuertuntur, usque in finem perducunt quod in bono esse ceperunt. Ecce habes manifeste quod quidam ad tempus caritatem habentes, quia in illa usque in finem non perseuerant, cadunt et pereunt; et rursum quidam qui ab illa ad tempus cadunt, quia iterum resurgunt, conseruantur et saluantur. Alii uero, quia ab illa nunquam deficiunt, usque in finem perseuerant feruore semel capte caritatis deuotionem perducunt. Quid manifestius queris? Si hoc non uides, quid uides? Sed dicis: Quomodo aliquando ueram caritatem habere potuerunt, qui in ea perseueraturi non fuerunt? Mirum est. Ergo fides, fides non fuit, que aliquando fides esse desiit. Quare non similiter dicis quod nunquam albus fuit, qui aliquando  albus esse cessauit? Nonne intelligis quod in eo ipso aliquando illud fuisse dicitur, qui aliquando esse illud desiisse memoratur? Quod enim quis nunquam fuit nunquam esse desiit. Quapropter qui aliquando amare desiit, constat profecto quod prius quam amare desineret, amauit. Sed uerus, inquis, amor non fuit qui ad tempus fuit. Ergo nec uerum odium fuit quod ad tempus fuit. Nec uere albus fuit, qui ad tempus albus fuit. Quis hoc dicat? Ergo uera dilectio fuit, et uere fuit quandiu fuit, etiamsi secundum aliquem modum uera non fuit, in eo quod desiit, quando iam uere non fuit. Si ergo dicis quod uera dilectio non fuit, que aliquando dilectio esse cessauit, sic intellige quod quando dilectio esse  desiit, uera dilectio non fuit, quia in eo ipso quod nutabat et defecit ut dilectio non esset, esse cepit, et accepit, ut quod prius fuit, iam uera dilectio non esset.



CAP. XII. Utrum omnis dilectio Dei caritas sit nominanda.

Fortassis dices quod quidam eiusmodi dicunt, quod ii qui non perseueraturi Deum diligunt, dilectionem quidem Dei habent, sed caritatem non habent; pro eo quod non omnem dilectionem Dei caritatem appellandam putant, nisi eam solam que usque in finem perseuerat. Sed hoc si quis dicere uoluerit, qua ratione uel auctoritate probare  possit non inuenio. Nisi forte idcirco aliud dilectionem, aliud caritatem sonare putet, quia alterum latinum, alterum grecum uocabulum esse putet. Sacra Scriptura nobis dicit, quod dilectio caritas est, et quod dilectio Dei semper bona est. Non nobis dicit, quia illud diligit bene facit, et quia iste diligit male facit. Augustinus dicit Apostolum scisse quosdam Deum diligere, et in bono usque in finem non permanere; et bonam uocat dilectionem Dei, etiam in iis qui non sunt permansuri in illa; et isti nescio quot species caritatis inuenerunt, more pigmentariorum in nundinis declamationum stultarum. Dicunt non de omni caritate intelligendum, quod dicitur caritas semel habita non amittitur, sed de perfecta tantum. Et si ego illos interrogo  que sit illa perfecta caritas, non mihi respondent, nisi illa que non amittitur. Non enim audent dicere de illa; sed de perfectione caritatis loqui que in futuro habebitur, ne superfluo de illa loqui conuincantur que ad hanc uitam non pertinet. Ergo non inueniunt quam caritatem hic perfectam dicant nisi illam que non amittitur. Et rursum cum assignare uolunt que sit illa caritas que non amittitur, non inueniunt quid dicant nisi illa que perfecta est. Ita circulum faciunt, inuoluentes semetipsos, quia quo exeant non habent. Postremo tanta erroris caligine inuoluuntur, ut dum pertinaciter caritatem semel habitam contendunt non posse amitti, asserere incipiant eam a quibusdam non solum minora peccata, sed criminalia quoque et  damnabilia ex deliberatione perpetrantibus retineri. Dauid adulterum et homicidam, caritatem Dei habuisse dicunt, quando libidini seruiens in uxorem proximi sui uiolandam turpitudini frena relaxauit; et eamdem turpitudinem tegendam illum ipsum cuius torum fede uiolauerat, innocentem et iustum crudeli proditione exstinxit. Dicant mihi ubi tunc fuit caritas non agens perperam, ubi innocens opprimitur, non querens que sua sunt, quando aliena rapiuntur. Ostendant mihi hic si possunt dilectionem que plenitudo legis est, ubi et precepta legis uiolantur; et ius nature corrumpitur. Lex dicit: Non occides. Non mechaberis. Non concupisces uxorem proximi tui . Si caritas hic est, plenitudo legis hic est. Si plenitudo  legis est, quomodo preuaricatio esse potest? Si talia facientem caritatem habuisse dicunt; quare non etiam in hoc faciendo nichil peccasse dicunt, quia Scriptura dicit: Qui natus est ex Deo non peccat ; et quia rursum alibi dicitur: Habe caritatem et fac quidquid uis? Si enim hoc uerum est quod talia facientes caritatem retinere possunt, cum iis qui caritatem habent quidquid libet agere conceditur, perfecto quidquid egerint, peccatum non esse comprobatur. Eant ergo cum caritate sua et faciant quidquid uoluerint; quia magnos defensores habent alios quidem defendentes, quod caritatem non amittant, alios autem concedentes, ut quidquid uolunt cum caritate faciant.

 Sed dicunt: Si Dauid peccando caritatem amisit, quomodo ergo uerum est quod scriptum est de ipso quod spiritus Domini non recedebat a Dauid ab eo die et deinceps?  Si enim caritas recessit, quomodo spiritus Domini remansit? Quasi uero spiritus Domini secundum multa alia remanere non potuerit, etiamsi secundum donum caritatis recesserit. Nonne et in illis siue cum illis remanet quos cadentes custodit ne pereant, quos tamen stantes non custodit ne cadant? Iustus cum ceciderit non collidetur; quia Dominus supponit manum suam . Quid ergo? Si presens erat Dominus stanti, quare lapsus est! Et si presens non erat cadenti, quare collisus non est? Si enim teneretur, non haberetur. Item si manus non supponeretur, collideretur.  Propter hoc ergo collisus non est; quia cecidit super manum. Si manus super eum cecidisset collisus fuisset: Qui ceciderit, inquit, super lapidem istum confringetur, super quem autem ceciderit conteret eum . Propter hoc ergo Dominus manum non iacenti superposuit, ut premeret; sed supposuit, ut releuaret. Supposuit ut adiuuando repararet, non superposuit ut iudicando condemnaret; sic itaque spiritus Domini non recessit a Dauid, quia cum eo erat, ut abeuntem reduceret, et penitentem iustificaret et forte cum eo erat, sed in eo non erat. Cum eo erat ad custodiam, sed in eo non erat ad iustitiam. Non enim tunc iustus erat Dauid quando in tam graui peccato prostratus erat, neque ad eum tunc pertinuit quod scriptum est: Iustus in  die septies cadit, et tamen iusti nomen non amittit . Propter hoc igitur spiritus Dei etsi cum Dauid tunc erat ut peccando non periret; nullatenus tamen sic erat, ut damnabiliter non peccaret. Simile est quod de Petro asserere negantes conantur, quod etiam tunc caritatem Dei non perdiderat, quando interrogatus Christum se cognouisse negauit. Non enim attendunt quod scriptum est: Nemo in spiritu Dei loquens dicit: Anathema Iesu: et nemo potest dicere: Dominus iehsu, nisi in Spiritu sancto . Quod si forte dicere uoluerint, quod spiritum Dei tunc quidem Petrus intus in corde habuit; sed quod foris loquebatur in spiritu Dei non dixit; audiant quod scriptum est: Ex abundantia  cordis os loquitur . Ille ergo spiritus foris in ore loquebatur, qui intus in corde dominabatur. Qui cor regebat, linguam mouebat. Sed dicent forte: Spiritus quidem Dei recessit, sed caritas remansit. Considerate utrum ueritas hoc dictum patiatur. Apostolus dicit: Charitas Dei diffusa est in cordibus nostris per Spiritum sanctum qui datus est nobis . Nos caritatem non habemus, nisi in quantum Spiritum sanctum habemus; et tu dicis: quod recedente et absente Spiritu sancto caritas manet? Et dicunt: Quid ergo? Nulla scintilla pietatis, nulla affectio dilectionis in Dauid et in Petro remansit, quando alter molestia carnalis concupiscentie uictus, alter uero imminentis mortis timore fractus, quodammodo uterque inuitus peccauit.  Imo uoluntarie uterque peccauit; quia si uoluissent utrique non peccassent. Sed quia semetipsos magis quam Deum dilexerunt, suam potius quam Dei uoluntatem impleuerunt. Caro aliud suadebat, et aliud Deus precipiebat; et elegerunt magis obedire carni quam Creatori. Si uoluissent, carnis uoluntatem contempsissent, et uoluntatem Creatoris preposuissent. Sed nondum magistrum bonum imitabantur dicentem: Pater, non mea uoluntas fiat, sed tua . Et fieri potest quod ipsam carnis uoluntatem, cuius uiolentiam senserunt, aut nullam aut non tam uiolentam esse uoluerunt; tamen quod eidem tentanti et fatiganti consenserunt, non nisi uolentes fecerunt, quia magis Creatorem offendere quam ipsam molestiam et fatigationem tolerare  uoluerunt; quod si noluissent omnino non fecissent. Ergo in hoc uolentes id quod caro uoluit fecerunt, id quod Creator uoluit, noluerunt; quia si illud uoluissent, ad istud faciendum uoluntarie non consensissent. Cum enim e duobus que simul fieri non possunt unum uoluntate eligitur, procul dubio alterum in uoluntate non esse comprobatur. In ea ergo uoluntate qua contra Deum carni consentire elegerunt, caritatem utique Dei nullatenus habuerunt, quamuis tamen in eo ipso quod magnam in tentatione uiolentiam passi sunt aliquam in peccato suo excusationem habere possunt. De affectu uero pietatis quem huiusmodi peccantes nonnunquam habere uidentur, quando simul et peccare consentiunt, et tamen quodammodo in peccato quod non deserunt,  dolore quodam affici non desistunt; cauendum tamen est omnino ne caritatis siue dilectionis Dei nomine dignus existimetur. Si enim in iis qui ab iniquitate ad iustitiam conuertuntur, affectus quidam et dilectiones preteritorum malorum remanent; qui tamen in bono proposito constitutis ad iniquitatem non imputantur; quare non similiter in iis qui ad iniquitatem declinauerunt ex usu preterite uirtutis etiam in malo proposito affectiones quedam amissi siue corrupti boni aliquando superesse dicantur, que quidem sine proposito bone uoluntatis ex usu siue ex natura inesse possunt; sed sine ipso meritum iustitie habere non possunt. Unum enim hoc est propositum scilicet uoluntatis  siue consensus animi ex uoluntate surgens cui soli iudicium est cum Deo, et hoc solum si bonum est non est ad malum quidquid in homine est siue bonum sit siue malum; item si malum est, non est ad bonum quidquid reliquum est, siue bonum siue malum. Ad hunc ergo oculum ex quo solo totum corpus lucet respicere debuerunt, qui in affectionibus nescio qualibus quas et incredulis et iniquis aliquoties siue ex natura siue ex usu inesse uidemus, meritum hominis constituunt. Poterant his satis superstitiose questiones finem accipere, si tamen finem accipere poterant. Nunc autem querunt et semper querunt, et nunquam inueniunt. Interrogant utrum Dauid et Petrus damnari debuissent, si ante penitentiam in peccatis suis mortui fuissent. Que questio  quali responsione digna sit utinam uidere possent! Quare enim perire non debuissent si in peccatis suis mortui fuissent? Sed perire, inquiunt, non potuerunt quoniam ad uitam predestinati fuerunt. Quare ego similiter non peccare non potuerunt, quoniam peccaturi presciti fuerunt? Si enim predestinatio impediri non potest, nec prescientia falli non potest. Si autem prescientia peccandi non infert necessitatem, nec predestinatio damnationis tollit possibilitatem. uis adhuc audire quid dicat Augustinus; quia mihi non credis, audi qui sunt qui diligunt, et qui sunt qui perseueraturi sunt; et que sit unitas dilectionis, et que sit unitas predestinationis. Scimus quoniam diligentibus Deum omnia cooperantur in bonum iis qui secundum propositum  uocati sunt sancti ; propositum autem non suum sed Dei. Qui etiam predestinati atque presciti sunt. Usque adeo prorsus omnia, ut etiam si qui eorum deuiant et etiam exorbitant, hoc ipsum eis faciat proficere in bonum; quia humiliores redeunt atque doctiores. Horum si quisquam perit, fallitur Deus; et uitio humano uincitur. Sed nemo eorum perit, quia nulla re Deus uincitur aut fallitur. Isti signati sunt ad Timotheum ubi cum dictum fuisset Hymeneum et Philetum fidem quorumdam subuertere, mox additum est: Firmum autem fundamentum Dei stat habens signaculum hoc; seiuit Dominus qui sunt eius . Horum fides que per dilectionem operatur profecto aut omnino non deficit; aut si qui sunt quorum deficit,  reparatur antequam uita ista finiatur; et deleta que intercurrerat iniquitate, usque in finem perseuerantia deputatur. Qui uero perseueraturi non sunt, ac sic a fide Christiana et conuersatione lapsuri sunt, ut tales eos uite huius finis inueniat; procul dubio neque illo tempore quo bene pieque uixerunt in istorum numero sunt computandi. Non enim sunt a massa illa perditionis prescientia Dei et predestinatione discreti; et ideo nec secundum propositum uocati, ac per hoc nec electi. Sed in eis uocati de quibus dictum est: Multi uocati; non in eis de quibus dictum est: Pauci uero electi . Et tamen quis eos neget electos cum credunt et baptizantur,  et secundum Deum uiuunt? Plane dicuntur electi a nescientibus quid futuri sint; non ab illo qui eos nouit non habere perseuerantiam que ad beatam uitam perducit electos. Scitque illas ita stare ut prescierit esse casuros.

Hic si a me queratur cur eis Deus perseuerantiam non dederit; qui eam qua christiane uiuerent dilectionem dedit; me ignorare respondeo. Respondeant et ipsi si possunt, cur illos Deus cum fideliter et pie uiuerent non tunc de uite huius periculis rapuit, ne malitia mutaret intellectum eorum, et ne fictio deciperet animas eorum? Utrum hoc in potestate non habuit, an eorum mala futura nesciuit? Nempe nichil horum nisi peruersissime atque insanissime dicitur. De huiusmodi ait Ioannes: Ex nobis exierunt, sed non  erant ex nobis. Quod si fuissent ex nobis, permansissent utique nobiscum . Et quid aliud dicit, nisi non erant filii etiam quando erant in professione et nomine filiorum? Non quia iustitiam simulauerunt, sed quia in ea non permanserunt. Neque enim ait: Nam si fuissent ex nobis, ueram non fictam iustitiam tenuissent utique nobiscum. Sed si fuissent, inquit, ex nobis, permansissent utique nobiscum. In bono utique erat; sed quia in eo non permanserunt, id est usque in finem non perseuerauerunt: non erant, inquit, ex nobis, etiam quando erant nobiscum. Hoc est non erant ex numero filiorum, etiam quando erant in fide filiorum; quoniam qui uere filii sunt presciti et predestinati et secundum propositum uocati sunt, ut sint electi. Non enim  periit filius promissionis, sed perditionis. Ac per hoc nullus predestinatorum ex bono in malum mutatus finit hanc uitam, quoniam sic est ordinatus et ideo Christo datus, ut non pereat, sed habeat uitam eternam. De quibus ait Ioannes: Scimus quoniam omnis qui natus est ex Deo non peccat. Dauid grauiter peccauit, sed quia natus ex Deo ad societatem filiorum Dei pertinebat, non peccauit usque ad mortem, sed ueniam penitendo meruit. De hoc siquidem peccato ad mortem, ante meminit idem Ioannes his uerbis: Est peccatum ad mortem . Et statim subiunxit: Scimus quoniam omnis qui natus est ex Deo non peccat.



PARS QUARTA DECIMA. DE CONFESSIONE ET PeNITENTIA ET REMISSIONE PECCATORUM.



CAP. I. De confessione et precepto eius.


Multa est malitia hominis. Nemo quando male agere uult auctoritatem querit, quando autem dicimus hominibus ut faciant bona, et ut confiteantur mala que fecerunt, dicunt nobis: Date auctoritatem. Que Scriptura hoc precipit ut confiteamur peccata nostra. Si ergo Scriptura peccata confiteri non precipit, respondete modo si Scripturam habetis  que peccata iubeat tacere. Si ergo confiteri non uultis, quia auctoritatem confitendi non habetis, quare tacere uultis cum auctoritatem tacendi non habeatis? Tamen quia auctoritatem queritis, accipite auctoritatem. Antiqua lex peccata confiteri iubet, et homines ad sacerdotes mittit ut confiteantur peccata sua, ut indulgentiam accipiant. Illic ergo preuaricatio legis confessione et oblatione aboletur, quando adhuc umbra fuit, et adhuc confessio criminis  penam potius timere debuit, quam misericordiam exspectare. Si hec auctoritas non sufficit, audite Scripturam alibi manifeste dicentem: Qui abscondit scelera sua non iustificabitur . Quid enim est abscondere nisi tacere, et confiteri nolle? Nam qui scelera sua per impudentiam praue agendi manifestant, non iustificationem merentur sed damnationem. Igitur tegenda sunt mala quantum pertinet ad impudentiam praui operis, et reuelanda sunt per humilitatem confessionis. uultis adhuc scire periculum taciturnitatis et utilitatem confessionis? Quoniam tacui, inquit Psalmista, inueterauerunt ossa mea, dum clamarem tota die  Et iterum: Delictum meum cognitum tibi feci, et iniustitiam meam non abscondi. Dixi: Confitebor aduersum me iniustitiam  meam Domino, et tu remisisti impietatem peccati mei . uide ergo et considera si taces peccata tua, inueterantur; si confiteris, condonantur. Si dicis: Ecce dico peccatum meum, sed Deo, non homini, Scripturam sequor. Illa mihi dicit: Ut Deo confitear peccatum meum, non me ad hominem mittit in quo salus non est, sed illuc trahit confessionem, unde promittit remissionem. Dixi: Confiteor, etc. Quid facit homo? Audi quid facit. Nonne ille homo fuit, qui dixit: Fili, remittuntur tibi peccata tua? , et uerum est, quod ille homo fuit qui dixit hoc. Propterea qui illum hominem esse uiderunt; Deum autem non cognouerunt, murmurauerunt inter se, dicentes. Quis est hic qui etiam peccata dimittit?  Sciebant enim quod peccata  dimittere Dei erat, sed nesciebant quia quod Dei erat, homo a Deo acceperat, et ille quidem homo quod habebat inquantum homo erat, ideo habebat quia acceperat. Inquantum uero Deus erat, hoc idem ipsum habebat, et non acceperat. Propterea autem uoluit accipere aliquando in humanitate, quod semper habuit in diuinitate, uti uicino homini appropinquaret in eo quod hominis erat. Et in eo ipso quod hominis erat homini exhiberet quod Dei erat. In eo namque quod hominis erat, familiarius homini iungebatur. In eo uero quod Dei erat potentius in homine operabatur. Propterea: Ut sciatis, inquit, quia Filius hominis potestatem habet in terra dimittendi peccata, tunc ait paralytico: Surge et ambula . Ostendit quod uidere poterant, ut per hoc crederent quod uidere non poterant. Propter hoc ergo Deus factus est homo, ut se ad confabulandum homini proximum et familiarem exhiberet, ut in una eademque persona et suum genus homo inueniret, cui fiducialiter infirmitatem suam reuelaret, et supra hominem Deum credens, de accepta ab illo remissione peccatorum suorum non diffideret. Deinde ut dispensationis gratia largius multiplicaretur. Deus homo homines qui puri homines erant participes fecit potestatis sue, ut officium eius implerent penitentium confessionem suscipiendo, et potestatem eius exercerent, penitentibus et confitentibus peccata remittendo. Accipite, inquit, Spiritum sanctum. Quorum remiseritis peccata remittuntur eis; et quorum  retinueritis retenta erunt . Ergo Christus homo discipulis suis uicem eius agentibus in terra potestatem dedit dimittendi peccata.

Sed dicis fortassis: Quare non similiter Christus preceptum dedit hominibus peccata sua confitendi, sicut discipulis potestatem dedit confitentium peccata dimittendi. Audi quare uoluit Christus ut a temetipso surgeret, ut non quasi extorta uel coacta uideretur confessio tua. Idcirco quod ad se pertinuit officium suum discipulis suis peragendum iniunxit, ut medicorum more egros ad se uenientes exciperent et sanarent. Medicis ergo dixit ut curarent, sed infirmis non dixit ut ad medicos curandi uenirent. Hoc quasi certum esse uoluit, quod egri libenter salutem quererent, et se curandos offerrent, si medicos  inuenirent. Propterea solos medicos admonuit; infirmum enim ipse morbus suus sufficienter admonet, neque opus precepto habet si dolet. Tamen ipsi medici postea quia negligentes in curatione sua egrotos inuenerunt, eos ad salutem querendam, et admonitione sua excitauerunt, et precepto attraxerunt. Confitemini, inquit apostolus Iacobus, alterutrum peccata uestra, et orate pro inuicem, ut saluemini. . Quid est alterutrum, alter alteri, homo homini? Non solum homo Deo, sicut uerus ille confessor ait: Dixi, confiteor, etc., sed homini propter Deum. Plus enim facit qui seruo humiliatur propter Dominum, quam qui ipsi Domino humiliatur. Propterea: Confitemini alterutrum peccata uestra. Quid est alterutrum? Non tantum unusquisque unicuique,  sed alterutrum, hoc est inter uos, homines hominibus, oues pastoribus, subiecti prelatis. Ii qui peccata habent, iis qui peccata dimittere potestatem habent. Debitum quidem erat ut confessionem facturi ad illum iretis qui est super uos; nunc autem pro indulgentie dispensatione conceditur ut peccata uestra adinuicem uobis confiteamini inter uos. Ille quidem qui solus confessionem acciperet, confessionem non faceret quia peccata non haberet, hi autem qui confessionem peccatorum accipiunt, et confitentibus peccata sua dimittunt necesse habent, ut et ipsi peccata sua confiteantur, ut penitentibus et confitentibus peccata sua dimittantur. Propterea ergo: Confitemini alterutrum peccata uestra, et orate pro  inuicem. Ad quid? Ut saluemini. Confitemini ut saluemini. Quid est confitemini ut saluemini? Hoc est non saluamini, nisi confiteamini. Hoc fortassis tu audire noluisti, quia latebras queris et abscondis scelera tua ut non iustificeris. Non tibi placet quod dicitur, quod ii qui confiteri nolunt peccata sua saluari non possunt; propterea fortassis conaris ad aliud dictum Apostoli intorquere, ut intelligatur confitentibus quidem promisisse saluationem, tamen non confitentibus non negasse iustificationem. Audi ergo. Augustinus dicit: Non potest quis iustificari a peccato, nisi confessus fuerit ante peccatum. Item Beda in eamdem epistolam Iacobi de qua superius testimonium sumpsimus. Sine confessione, inquit, nequeunt dimitti peccata. Sed in hoc illa discretio esse  debet, ut quotidiana leuiaque peccata alterutrum cequalibus confiteamur, ut orationibus inuicem saluemur. Porro grauioris lepre immunditiam sacerdoti pandamus, et ad eius arbitrium iustificari curemus. uidete quomodo concordant testimonia ueritatis. Est quedam communis in Ecclesia penitentia, quam quotidie adinuicem facimus; in qua oratione fusa pro inuicem, pro quotidianis et leuioribus peccatis indulgentiam et remissionem consequimur. Grauioris autem culpe reatum singulari confessione sacerdoti aperimus; et secundum eius consilium munere satisfactionis oblato, indulgentiam peccati obtinemus.

Sed dicis: Si saluari non potest homo nisi confiteatur peccata sua; quid est quod scriptum inuenitur:  Lacryme lauant delictum, quod ore pudor est confiteri. Inueniuntur enim quedam eiusmodi dicta et rapiunt ea homines gaudentes; non quia ueritatem querunt in eis, sed quia malitiam suam defendere uolunt ex eis. Dicunt enim: Quid nos confringitis, quid nos arctatis? Pudenda sunt facta nostra; non nos permittit uerecundia eloqui, erubescimus, confiteri quod fecimus, quod possumus tamen facimus, cor contritum et humiliatum offerimus, dolemus pro eo quod male egimus, lacrymas fundimus, carnis maceratione reatum punimus. Quid uerba queritis, ubi bona opera sunt? Habemus Scripturam consolantem nos, et dicentem: Lacryme lauant delictum quod ore pudor est confiteri. Non malitiam excusamus, sed uerecundie parcimus. Quod ergo homini  dicere erubescimus Deo dicimus, qui non improperat. Eiusmodi ergo occasionibus querunt homines excusationem torpori suo, et peruertere conantur Scripturas quia peruersi sunt ipsi. Quid enim? Si Scriptura dicit: Lacryme lauant delictum, quod ore pudor est confiteri, nunquid ideo dixit: Si erubescis confiteri, peccatum tuum tibi sufficiat si tantum lacrymeris etiam si non confitearis? Nonne multo melius est, ut Scripturam hoc potius dicere uoluisse intelligas, quod lacryme ex intima cordis contritione prolate illa etiam peccata lauare possunt que sine pudore et uerecundia proferri non possunt? Quid ergo? Si pudenda peccata lacryme lauant, ibi tacendum est, ubi diuinum auxilium magis necessarium  est? Imo multo magis ibi confitendum est, ut humilitas confessionis adiuuet lacrymas contritionis. Similiter cum tibi dicitur: Si homini erubescis dicere peccatum tuum, ut dicas Deo, qui non improperat, non tibi dicitur: si erubescis dicere homini ut homini non dicas, sed Deo. Sed mansuetudo Dei tibi demonstratur qui tam mitis et suauis est omnibus ad se confugientibus ut ab ipso improperium aliquod te non oporteat formidare, etsi, talia fuerint peccata tua ut ea te homini manifestare sine erubescentia non posse contingat. In eo enim de quo erubescis cum homini dicis, erubescere te Deo non oportet cum Deo dicis; quia non improperat dicenti, sed condonat confitenti. Dic ergo homini ut salubriter confundaris ad tempus coram eo, ut ista confusio  gloriam tibi postmodum adducat, et fiduciam prestet ne improperium timeas cum manifestari ceperis coram Deo; tamen ne forte tibi diceret cogitatio tua, si tam graue est homini reuelare peccata; et si ita erubescimus coram homine, quid faciemus ante Deum, cuius maiestatem declinare non possumus, neque iudicium effugere; ne igitur temetipsum desperares sic de Deo cogitando, ostenditur tibi mansuetudo Dei erga penitentes et confitentes, quod peccata omnia penitentibus condonat et confitentibus non improperat. Sic ergo accipe quod dictum est. Dic Deo, qui non improperat, quasi diceret etiam si erubescis coram homine ne erubescas coram Deo, quoniam Deus mitior est homine; et mansuetior et compatiens miseris ut non improperet. Secundum  hunc itaque modum non tibi dicitur ut peccata tua homini non dicas; sed ut in iis etiam que coram homine erubescenda sunt de Dei pietate confidas. Opponis adhuc lacrymas illas Petri, quas legis confessionem non legis. Lacryme lauant delictum quod ore pudor est confiteri. Has igitur lacrymas opponis non quia amas compunctionem; sed quia fugis confessionem. Dicis ergo quia lacrymas Petri legis, satisfactionem non legis. Audisti quia fleuerit, sed quid dixerit non audisti. Ideo lacryme lauant delictum quod ore pudor est confiteri. Quid ergo? Hoc tibi dici putas, ut quia Petrus lacrymatus legitur, confessus non legitur tu si lacrymeris non confitearis. Nonne multo melius est ut illud potius hic demonstrari intelligas, quod si illic tantum lacryme ualuerunt ubi  confessionem oris non habuerunt, quanto magis si uere fuerint, nunc ualent ubi cum cordis contritione etiam oris confessionem habent? Hoc enim tibi demonstratur cum subditur: Prius flendum est, postea confitendum. Hoc siquidem ad ueritatem confessionem spectat ut prius compungaris, postea confitearis. Nam sunt quidem sicut impudentes ad faciendum sic inuerecundi ad dicendum; qui, quoniam turpitudinem suam in faciendo non uident, uerecundiam in dicendo non habent, quibus utique per prophetam dicitur: Frons mulieris meretricis facta est tibi, nesciuisti erubescere . Isti nonnunquam sine aliquo compunctionis motu, sine aliquo timoris uel amoris Dei attractu, pro sola consuetudine explenda  ad dicenda peccata sua se ingerunt, existimantes se propter solam uerborum prolationem a debito peccatorum suorum absolui, quibus recte dicitur: Prius flendum est, post confitendum. In confessione namque peccatorum hominem et uerecundari oportet ut humiliter quod fecit cognoscat, et tamen non sic uerecundari, ut taceat. Hoc bene nouit peccatrix illa que etiam uenit ut peccata sua se abscondere nolle ostenderet et tamen non ante, sed retro stetit, ut uerecundiam turpitudinis sue se attendere demonstraret. Propter hoc recte dicitur prius flendum, post confitendum.



CAP. II. De penitentia et fructu penitentie.

Penitentia alia est interior, alia exterior. Penitentia exterior est in afflictione carnis. Penitentia interior  est in contritione cordis. Per penitentiam exteriorem castigatur culpa parui operis. Per penitentiam interiorem emendatur culpa praue uoluntatis. Secundum quantitatem delicti, mensura correctionis pensanda est. Agite, inquit, fructus dignos penitentie . Aliud est enim fructus penitentie, aliud ipsa penitentia. Sicut aliud est arbor, et aliud fructus eius: sic aliud est penitentia, aliud fructus eius. Penitentia est dolor commissi preteriti, quando doles te fecisse quod malum est. Quando ergo improbas et damnas mala tua, penitentiam habes, quando autem, satisfactione sequente, et punis et corrigis mala tua, fructus penitentie habes. Si displicet tibi quod fecisti, penitentiam agis. Si persequeris et punis quod  fecisti, fructus penitentie facis. Penitentia est facti improbatio; fructus penitentie delicti correctio. Sed quia secundum mensuram delicti correctionis mensura pensanda est, ideo fructus penitentie dignos facere oportet. Si in correctione minor est afflictio quam in culpa fuit delectatio, non est dignus penitentie tue fructus. Sed dicis mihi: Quomodo scire possum quando condigna sit penitentia mea? Quia hoc scire non potes, ideo necesse habes semper penitere. Satisfacere potes, nimis facere non potes. Melius est ut plus facias quam minus. Idcirco sollicitus esto, satage, da operam, studium impende, ut culpa sit cum fine, deuotio sine fine. Tamen ut aliquando peccatrix conscientia consoletur, positus est modus et mensura penitentie exterioris, ut, illa  expleta uel perfecta, fiduciam habere incipias, et sancta quadam presumptione in spe misericordie diuine de indulgentia et remissione peccatorum confidere, et tanto uerius quanto utique sincerius iniunctam penitentiam expleueris.



CAP. III. De iis qui in hac uita penitentiam non complent.

Sed fortassis tacita tibi cogitatione respondeas: Quomodo, inquis, certus esse possum de uenia propter penitentiam et satisfactionem ab homine iniunctam, etiamsi illam studiose compleuero, cum ipse homo cui peccata mea confiteor sepe aut ignorantia nesciat, aut negligentia non considerat qualem mihi secundum modum et mensuram delicti debeat satisfactionem iniungere? Ad hoc tibi breuiter respondeo:  Quia si homo nescit, Deus scit. Tu tamen fac quod tibi precipitur. Obediens esto in eo quod tibi iubetur. uideat Deus deuotionem tuam etiam si homo non condigne moderetur afflictionem tuam. Perire non poteris si deuotus inuentus fueris. Sed decipior, inquis, putans me satisfecisse cum satis non fecerim. Ille mihi iniunxit ut tantum facerem et non amplius mihi precepit. Ecce totum feci et non satisfeci. uado quasi securus ad Deum, putans me satisfecisse illi cum adhuc teneor obligatus, quia satis non fecerim. Quare ergo, inquis, factum est ut talem sacerdotem non habeam qui mihi dicat hoc quod oportet? Audi quare. Propter peccata tua factum est hoc quibus meruisti ut malum haberes,  quibus si districte iudicareris et hoc merueras ut nullum haberes: Qui, inquit Scriptura, regnare faciet hominem hypocritam propter peccata populi . Et ego, ait, adherescere faciam linguam tuam palato tuo, nec eris quasi uir obiurgans quia domus exasperans est . Nam ut scias quod malitia tua hoc fecit: uide ubi erat deuotio tua. Si enim perfectam deuotionem habuisses etiam nullo admonente cessare tamen potuisses. Nunc autem pigritia tua et negligentia tua occasionem temporis quesiuit, non correctionem. Et uidit hoc Deus et dedit tibi secundum cor tuum, ut non inuenires quod non querebas accipere. Nec tamen dico quod desperes; hoc etiam si contingat ut homo qui exterius curandis uulneribus peccatorum medicamentum  apponit aliquid minus sufficiens tribuant. Sepe quod minus foris agitur, efficacius intus operatur. In paruo opere magna deuotio potest esse. Homo uidet in facie; Deus autem intuetur cor . Et ut minus dicam, magnum est si in hac uita incipere possis etiam si non perficias. Nam et post mortem ignis quidam purgatorius dicitur ubi purgantur et mundantur, qui hic corrigi ceperunt et non perfecerunt. Qui autem in hac uita nec incipere uoluerunt, ibi consummare non possunt. Quibus autem hic correctionem suam incipere datur; etiam si perficere non datur; illic correctionis perfectio reseruatur. Tamen tutius omnino est ut hic et incipere et perficere contendas, ut illic tibi nichil patiendum uel faciendum supersit; durum est tormenta illa,  uel ad modicum sentire. Propterea tutius omnino tibi est ut hic et incipias et perficias quod facere debes, quod si perficere hic non poteris, si tamen inchoaueris, noli desperare, saluus eris, sic tamen quasi per ignem . Ardebis quidem, donec consumptum fuerit quod cremabile portas. Tu autem saluus eris quoniam in te fundamentum permansit caritatis Dei.



CAP. Iu. Utrum iterari possit penitentia.

Sunt qui dicant relapsis in pristina peccata locum uenie amplius non esse; propterea quod quedam Scripturarum testimonia iis qui post acceptam penitentiam ad priora peccata redeunt, aditum salutis negare uidentur. Et sunt quidem eiusmodi quedam  dicta in quibus non hoc quidem dictum est, sed a non bene intelligentibus hoc dictum esse uidetur. Apostolus Paulus in illa Epistola quam ad Hebreos scripsit, sic ait: Impossibile est eos qui semel sunt illuminati, gustauerunt etiam donum celeste, et participes facti sunt Spiritus sancti, gustauerunt nichilominus bonum Dei uerbum, uirtutesque seculi uenturi et prolapsi sunt, renouari rursus ad penitentiam, rursum crucifigentes sibimetipsis Filium Dei et ostentui habentes . Et rursum: uoluntarie enim peccantibus, post acceptam notitiam ueritatis, iam non relinquitur pro peccatis hostia . Et iterum scriptum alibi inuenitur. Quia locus non est secunde penitentie. Sed, siue hec siue alia, talia scripta uel dicta catholicorum uirorum super hoc inueniantur,  nulla ratione existimandum est eos qui recte sapuerunt hoc astruere uoluisse quod in qualiacunque peccata prolapsi, uel penitere non possent, si per diuinam misericordiam respicerentur, aut ueniam consequi non ualerent, si per ueram penitentiam compungerentur. Hoc enim fides catholica omnino non recipit, quia qui dixit: Non dico tibi septies, sed usque septuagies septies ; se nec secundam, nec tertiam, nec quotamlibet peccatoris penitentiam ueram duntaxat refutare significauit. Quod ergo dictum est impossibile esse eos qui post illuminationem gratie et gustum doni celestis et participationem Spiritus sancti, prolapsi sunt, renouari rursus ad penitentiam, uel sic intelligendum est, quod per se cadere potuerunt sed per se  surgere non possunt, atque ideo illis impossibile esse Deo non esse. Sicut scriptum est: Spiritus uadens et non rediens . De uia perditionis dictum est, quod omnes qui ingrediuntur per eam amplius non reuertentur, quia homo per se quidem ad malum ire potest, per se redire non potest, nisi per gratiam adiuuetur; et adiutus sic ad penitentiam renouetur. uel sic ergo intelligendum est quod scriptum est. Impossibile esse prolapsos ad penitentiam renouari, uel propheticum illud quod dictum est: uirgo Isrel cecidit, non adiiciet ut resurgat uirgo Isrel   his uerbis expressum conuenienter quis dicat.

Nam quia sanctus Hieronymus super hunc locum  quedam uerba ambigua exposuit, quidam qui ex Scripturis libentius materiam erroris quam edificationis assumunt; lapsos reparari non posse conantur astruere. Ait enim: Quod cum Deus omnia possit, de corrupta uirginem facere non potest. Ipse uiderit quid dicere uoluerit; ego a puritate christiane fidei non discedo. ueritas una est. Apostolum dicentem audio: Si aliud angelus euangelizauerit anathema sit . Ego tamen sic sentio quia aliquid dicere uoluit, etiam si ego nesciam quid dicere uoluit. Sic tamen pium est mihi sentire quod uerum dixit, etiam si forte competentius uel euidentius dixisse potuisset quod dixit. Ego dictum catholici uiri ad catholicam ueritatem interpretari conabor. Tamen si de corruptione carnis intelligitur hoc, stultum  est sic sentire, quod homo carnem suam uitiare possit, Deus sanare non possit. Si de corruptione cordis hoc intelligitur, et hoc similiter stultum est dicere; quia homo peccare possit, Deus iustificare non possit, et tantum iustificare; quantum ille peccare. Si autem idcirco illud non posse dicitur Deus; quia factum est, et quod factum est, non factum esse non potest; quia quod uerum est, falsum esse non potest, et idcirco non potest, quia contra ueritatem non potest, quia si contra ueritatem posset, contra seipsum posset, qui ueritas est. Quod pondus habet hoc dictum magis quam si diceretur de alio quolibet, quod factum est, iam non esse factum non potest, etiam si quod  factum est, emendari potest, ut factum esse non noceat quod factum est? Certum est quia qui cadit resurgere potest, et non solum resurgere sed etiam melior resurgere quam fuit, cum cecidit. Multi ceciderunt et meliores surrexerunt quam fuerunt antequam ceciderunt; meliores etiam quam futuri fuissent si non cecidissent, quia ad hoc ipsum cadere permissi sunt, ut ex ipso casu suo et ruina erudirentur, et meliores efficerentur. Nemo tamen melior post casum surrexit, uel surgere potuit, quam fuisset etsi non cecidisset, et hec que modo resurgendo bona operatus est, omnia stando operatus fuisset. In hoc secundum aliquid dici potest, quod omnis qui cadit id quod cadendo perdit amplius totum recuperare non potest, quia quidquid post ea ad correctionem  uel ad recuperationem adiecerit, facere omnino non potest, quin melior fuisset, si hec omnia haberet, et tamen non cecidisset. Propterea nemo in spe correctionis peccare debet, quia quod semel amittitur, amplius ipsum non recuperatur, quia quidquid adiectum postea fuerit pro reparatione perditi non est ipsum; sed aliud pro ipso, et plus utique esset si utrumque simul esset. Quod idcirco fieri non potest, quia sicut tempora transacta amplius non redeunt, ita que semel perpetrata fuerint amplius non facta esse non possunt. Si igitur uirgo es, custodi diligenter quod habes. Noli in spe peccare, noli cadere, quasi melior surrectura sis. Quidquid postea feceris, facere tamen non potes, quin melior esses si hoc faceres et uirgo esses. Sic  itaque fortasse secundum hunc modum conuenienter intelligitur, quod uirgo Isrel cecidit et non adiiciet, ut resurgat uirgo Isrel. Et quod ubi mille erant, centum erunt, et ubi centum, decem in domo Isrel. Si in hunc modum lapsos ad penitentiam renouari non posse, dicimus, nichil inconueniens fortassis dicimus, neque penitentibus uiam indulgentie claudimus, sed periculum cadendi demonstramus. Si enim magnum est aliquando surgere, maius utique est, nunquam cecidisse. Si bonum est sanatum esse, melius est nunquam corruptum fuisse. Est adhuc alius sensus quem in supradicta sententia eadem ueritate intelligere possumus, utrum equali conuenientia, nescio. Impossibile est, inquit, eos qui semel illuminati sunt, et cetera que adiecit,  prolapsos rursus renouari ad penitentiam; et quasi causam subiunxit quare eiusmodi ad penitentiam renouari non possint; rursus, inquit, crucifigentes et ostentui habentes Filium Dei. In hoc ergo denuo renouari non possunt, quia aliam crucem et aliam mortem Filii Dei habere non possunt; non quia penitentibus uenia denegetur, sed quia pro peccantibus Christus iterum non morietur. Custodi ergo salutem tuam, semel pro illa Christus mortuus est. Si illam amiseris, non poteris habere Christum alium qui pro te moriatur, uel eiusdem Christi mortem aliam. Dicit tibi Christus: Serua salutem tuam, ego semel pro illa mortuus sum. Si illam amiseris, ego iterum mori non possum, tamen eadem morte,  amissam iterum reddere possum. Sed nolo mihi iniuriam facias; quia si salutem tuam morte mea acquisitam uoluntarie peccando iterum amiseris, quantum in te est, iterum crucifigi, iterum me mori compellis. Ego carnem meam hostiam obtuli, ut de peccato penitentes ueniam consequerentur, non ut uoluntarie peccantes et in peccato persistentes iustificarentur. Qui ergo de peccato penitent, habent in ea hostiam expiationis. Qui autem in peccatis suis uoluntarie permanent, non habent ex ea causam saluationis. Hostia quidem ista data fuit illis ut per eam expiarentur de peccato penitentes; sed iam nunc non relinquitur eis ipsa hostia ut per eam in peccato uoluntarie persistentes iustificentur. Non ergo putent uoluntarie peccantes istam hostiam ad  se pertinere, quia uoluntarie peccantibus iam non relinquitur hostia pro peccato, quia non possunt sibi eam usurpare que ita oblata est, ut iis prosit qui de peccatis penitent, non qui permanent in peccatis. Sic una ueritate manifesta, alia quoque in lucem uenit. Quod autem dictum est quod non est locus secunde penitentie, ita quidam intelligere uolunt, quia tota hec uita locus est penitentie homini peccatori. Qui hic penitentiam facere uolunt locum habent, quia hic locus datus est penitendi hominibus. Qui autem hic penitentiam facere nolunt, in alia uita etiam si uoluerint facere penitentiam non poterunt, ita ut fructum habeat penitentia illorum, quia locum non habet. Prima ergo penitentia in hac uita locum habet. Secunda penitentia post hanc uitam  locum non habet; nec fructum habent, etiam si dolorem habent. Alii hoc dictum intelligunt de publica penitentia, quam dicunt iterari non posse propter rigorem et castigationem, ne homines sacramenta Dei contemnant. Sed unusquisque prout potuerit secundum ueritatem sentiat. Ego illum qui dixerit ideo locum non esse secunde penitentie; quia una debet esse penitentia homini, quandiu uiuit, ut semper de preteritis doleat, et se a futuris custodiat, et nunquam ad peccata redeat que semel dimisit, et qui hoc facit quod debet facere, facit. Et qui aliter facit, id est qui ad peccata preterita reuertitur, ut cum peccauerit quandiu uult iterum ad penitentiam redeat, et quasi post primam secundam faciat penitentiam, facit quod facere non debet, nec tamen in  eo quod penitet, male facit, sed in eo quod non perseuerat in penitentia male facit. Qui sic dixerit locum non esse secunde penitentie, ego illum faciliorem inuenisse exitum puto, et sine scrupulo questionis molestiam declinasse.



CAP. u. De iis qui in extremis penitent.

Querunt quidam quid de iis sentiendum sit qui in peccatis suis usque ad finem uite perseuerant, et tamen in extremis morte imminente territi compunguntur et penitent, et ex toto corde misericordiam et indulgentiam querunt etiam si satisfactionem articulo temporis preuenti persoluere non possunt. Breuiter, quod mihi uidetur, absoluo. Ego puto hominem quandiu in hac uita uiuit sicut malum  facere potest, ita et emendare posse si fecerit, et nunquam quocunque tempore etiam in extremis et in articulo necessitatis penitentiam hominis infructuosam esse, si uera fuerit. Ego Scripturam audio dicentem: Quia in quacunque hora ingemuerit peccator, saluus erit . Non dicit biduo aut biennio ante mortem si ingemuerit, sed quacunque hora ingemuerit, saluus erit. Ergo tu noli ponere tempus misericordie Dei, ne forte iudicium tuum tibi ipsi aduersetur. Noli ponere legem que tibi non expedit. Peccator, ama misericordiam, quia si non amas, non mereris. Nec tamen sub hac spe secure tibi peccandum est. Propterea quod in fine si conuersus fueris salus, tibi promittitur. Nam, quamuis etiam tunc uenia tibi  promittatur, non tamen tibi ut tunc uere penitere debeas promittitur. ualde difficile est ut tunc uera sit penitentia, quando tam sera uenit, quando cruciatus membra ligat, et dolor sensum opprimit, uix homo aliud cogitare potest. Ergo si uis securus esse, penitentiam age dum sanus es. Dum mens sibi uacare potest, exerce illam in opere suo. ualde suspecta debet esse penitentia, que coacta uidetur esse. Facile est ut homo se nolle putet, quod posse non datur. Possibilitas optime uoluntatem probat. Si non facis dum potes manifeste, ostendis quod non uis. Quamuis autem in tempore sanitatis securior sit penitentia, tamen melior est sera quam nulla. Ante finem time, ne penitere differas; in fine conside, ut uel tunc resipiscas. Quod si tunc  forte tibi suppetere non uides tempus boni operis, egredere tamen in spe firma, cum arrha bone deuotionis. Multum sera fuit latronis penitentia, sed indulgentia sera non fuit. Quod tandiu petere distulit, uide quam cito accepit? Cor contritum et humiliatum Deus noster nunquam despiciet ; quia mortem non uult peccatoris, sed ut conuertatur et uiuat .



CAP. uI. Quod sola bona uoluntas sufficit, si facultas operandi non datur.

Si ergo bonam uoluntatem habes, noli desperare. Angeli de celo clamant: Pax in terra hominibus bone uoluntatis . Non dixerunt pax hominibus diuitibus, aut nobilibus, aut potentibus, siue multa facere ualentibus. Si hoc dixissent, timendum  tibi esset. Quia hec omnia etiam inuitis abesse possunt, et adesse non amantibus similiter. uoluntas nulli abesse potest nisi uolenti. Tale aliquid est uoluntas: quod nec dari nec auferri possit inuito. Propterea uoluntas hominis est potestas Dei. Et ideo uoluntas hominis est, quia uelle in potestate hominis est; et non potest uoluntatem tollere homini aliqua uiolentia extrinsecus incurrens, neque infirmitas, neque aduersitas ulla, neque paupertas uoluntatem homini tollere potest nisi ipse homo uoluerit. Opus ei auferri potest, etiam quando ipse non uult, uoluntas non potest. Propterea non est in ipso quando possit, sed in ipso est quando uelit, etiam quamuis ex ipso non sit uoluntas, quando  uult; quia et ipsum uelle bonum ex Deo est. Idcirco tamen in ipso homine dicitur esse quando uelit quia extrinsecus uelle hominis impedire non potest. Ad hoc ut uelit nichil foris queritur, totum in ipso est, quod ad hoc faciendum opus est. Non querit aliquid extra se ut uelle habeat in se. Idcirco uelle est in ipso, posse in ipso non est, nisi aliud foris apponatur ad explicandum uoluntatem quod quando adesse debeat, uel abesse, in potestate hominis non est. Idcirco quando non uult bonum non culpatur nisi ipse. Quando autem non potest, si uult quidem propter uoluntatem impossibilitas non imputatur; si autem non uult propter impossibilitatem, uoluntas non excusatur. Totum ergo meritum in uoluntate est. Quantum uis, tantum mereris. Sed dicis:  Si solum uelle meritum est, et si meritum hominis in sola constat uoluntate. Quid ergo opus facit? Habeo uoluntatem et sufficit mihi. Quid necesse est operari, si opus nichil facit? Sed uoluntatem sine opere habere non potes, quando operari potes. Non est uoluntas si non operatur quod potest. Si autem non potest operari, sufficit ipsa sibi, et habet meritum suum propter se, in quo sola placet, quod bona est.

Sed dicis iterum: Si totum meritum in uoluntate est, nichil amplius ex opere est, etiam quando ipsum opus cum uoluntate est; quare ergo opus requiritur si pro opere merito hominis nichil adiicitur uel aufertur? Audi quare. Ideo post uoluntatem etiam opus requiritur, ut ipso opere uoluntas augeatur.  Tale est cor hominis ut opere suo amplius inardescat, siue ad bonitatem amandam si rectum est; siue ad malitiam si prauum est. Ita utrinque affectus opere nutritur, ut crescat, et amplior sit; ut uix fieri potest ut uoluntas opere suo non augeatur. Quantum ergo uoluntas crescit, tantum meritum crescit, et tantum ipsum opus uoluntati aut prodest in bonum, aut in malum nocet quantum ipsam uoluntatem ad affectum bonitatis, siue malitie, accendendo exercet. Et si forte contigerit tantam esse uoluntatem in eo qui non operatur, quanta est in illo qui opus exercet; ubi eadem uoluntas est, meritum dissimile esse non potest.

Sed dicis iterum: Si totum meritum in uoluntate  est, ergo opus bonum non remuneratur, sed sola uoluntas. uide quomodo hoc intelligere uelis. Nam secundum aliquid et hoc ueraciter dicitur, quod hominis uoluntas siue ad bonum siue ad malum, sola remuneratur. Et rursum conuenienter dicitur, quod opus et uoluntas et ipse etiam homo uolens et operans pro uoluntate et opere remuneratur. Dicitur uoluntas remunerari, quia in ipsa meritum constat. Dicitur et opus remunerari, quia in ipso constat causa siue occasio me rendi. uoluntas remuneratur pro opere, opus remuneratur pro uoluntate. uoluntas remuneratur pro opere, quia in illo ut placeret meruit. Opus remuneratur pro uoluntate, quia ex illa ut placeret accepit. uoluntas placet quia ipsa bona est et in ipsa iustitia est que placet. Opus  placet quia ex uoluntate bona est, et signum iustitie et bonitatis que in ipsa uoluntate est placet. uoluntas placet pro eo quod in ipsa est; opus placet pro eo ex quo ipsum est. Sicut ergo sola iustitia est pro qua et uoluntas placet et opus uoluntatis, sic non due sed una retributio est, qua et uoluntas remuneratur et opus uoluntatis. Una ergo retributio est qua et homo remunerari dicitur quia illi datur, et uoluntas remunerari dicitur quia pro illa datur. Et opus remunerari dicitur in quo uoluntas ipsa placere meretur. Etiam quando non operatur, uoluntas placet in hoc quod uoluit operari, et de ipseo opere placet, etiam quando illud facere non potest. Semper ergo placet uoluntas pro opere, et homo [opus] nunquam placet nisi pro uoluntate.  Tamen quando homo [opus] pro uoluntate placet, ideo placet quia ipsa uoluntas placet. Quando autem uoluntas propter opus placet, non sic placet, quasi opus propter se placeat, et uoluntas propter opus, cum potius propter se uoluntas placeat, et opus propter uoluntatem. Sed dicitur propter opus placere uoluntas, quia ipsa uoluntas operis est, et de opere est quod placet. uelle enim semper aliquid uelle est, et placet homo, quia uult aliquid propter uoluntatem iustam que de aliquo est, et ideo iusta est, quia est de quo esse debet. Et talis est qualis esse debet. Sic ergo in uoluntate totum meritum est etiam si respectu operis sit, quod opus siue sit siue non sit; nichil in uoluntate minus est, nisi forte in hoc quod uoluntas ipsa maior fieret si ipsum  opus fieret. Si ergo magnum meritum habere uis, magnam habe uoluntatem. Magna fiducia. Tantum mereris quantum uis. Possunt esse uoluntate pares, qui facultate sunt impares. Multum dedit Zacheus qui diues erat, et multum habebat. uidua illa que duo minuta misit, parum habuit et parum dedit et tamen tantum dedit quantum Zacheus. Minores facultates ferebat, sed parem uoluntatem habebat. Si attendas que dederint diuersa inuenies, si attendas unde dederint paria inuenies. Non autem pensat Deus quantum datur, sed ex quanto detur. Si ergo ubi plus datur et ubi minus differens meritum non est, si equalis utrinque uoluntas habeatur; ergo ubi aliquid datur, et ubi nichil datur, differens meritum esse non potest, si aqualis utrinque uoluntas  habeatnr. Ideo dixi tibi, ut non desperes si facultas deest tibi, adsit bona uoluntas, quantum uis tantum mereris. Fac ergo uoluntatem magnam, si uis habere meritum magnum. Bene hoc sciuit peccatrix illa, que quia multum habuit quod dimitteretur, non attulit substantiam magnam, sed dilectionem magnam. Multum contra multum. Si multa pecunia magis quam caritate multa, iniquitas multa redimeretur, feliciores diuites essent quam pauperes, et secure peccare possent, quantum uellent et quandiu uellent. In ipsis enim esset redemptio peccatorum suorum. Quando uellent darent pecuniam et haberent iustitiam. Nunc autem bene facit Deus quia in eo posuit redemptionem nostram, ubi nullus nisi  ipse uelit, egere potest. Amare possunt equaliter et diues et pauper, etiam si pecuniam equaliter dare non possunt. Dilige multum, si uis et multum tibi dimittatur. Dimittuntur, inquit, ei peccata multa, quoniam dilexit multum . Cui plus dimittitur, plus diligit. Aliquid contrarietatis hic esse uidetur. Si enim ei Deo dimittuntur peccata multa quoniam dilexit multum, uidetur dilectio prior esse quam remissio, et rursum si ille plus diligit cui plus dimittitur, uidetur prior esse remissio quam dileetio. Sic enim dictum est: Duo debitores erant uni feneratori, unus debebat multum; alius parum. Unus plus, alius minus. Cum non haberent unde redderent, donauit utrisque. Quis ergo eum plus diligit? Et respondit: Aestimo quia is cui plus donauit . uidetur hic  prior esse remissio, et posterior dilectio. Ideo enim diligitur, quia multum dimittitur. Postea subiungit ostendens quare istam propositionem fecerit. uides, inquit, hanc mulierem? Intraui in domum tuam; aquam pedibus meis non dedisti. Hec autem, postquam intraui, lauit lacrymis pedes meos, et capillis extersit . Et postea: Propterea, inquit, dico tibi: dimittuntur ei peccata multa; quia dilexit multum. Cui minus dimittitur, minus diligit ; et cui plus dimittitur, plus diligit. Non uidentur ista coherere, quia dixit eum plus diligere cui plus dimittitur; et huic idcirco multum dimissum quia multum dilexit. In hoc igitur non uidetur conueniens esse similitudo nisi forte sic dicat, quia in hoc apparet quod multum ei dimittitur, quia dilexit multum, quia ille cui plus  dimittitur plus diligit. Dimittuntur, inquit, ei peccata multa quia dilexit multum. Dimittuntur illi peccata multa. Et unde hoc probo, aut quomodo illud ostendo quod dimittuntur ei peccata multa? In hoc, inquit, quia dilexit multum. Magna dilectio magne remissionis indicium est. Cui enim plus dimittitur, plus diligit. Debitor enim est ille cui plus dimittitur, ut plus diligat. Et si plus diligit, facit quod debet, et ostendit se multum accepisse in eo quod multum reddit. Sic igitur mulier ista multum officiosa, multum sedula, multum deuota, diligit multum, quia multum se accepisse agnoscit. Dimittuntur ei peccata multa quia dilexit multum. Si quis ergo ita intelligere uelit quod dictum est:  Dimittuntur ei peccata multa quia dilexit multum, nichil inconueniens erit. Sed uidetur fortassis alicui hoc magis ad ueritatem pertinere, ut illam hic dilectionem intelligamus qua mulier peccatrix, desiderio sanitatis accensa, diligere cepit Saluatorem, a quo se credidit habere salutem; et quia agnouit multum esse quod sibi ab eo dimittendum esse sperauit, ideo multum dilexit. Nondum adhuc audierat: Dimittuntur tibi peccata tua. Adhuc quod mulier impetrare desiderauit, postulauit, et tamen quasi iam accepisset, datorem suum amauit, a quo se quod petiit acceptura non dubitauit. Ideo inquit: Fides tua te saluam fecit . Quia enim credidisti, dilexisti; et quia dilexisti, meruisti; ideo: Fides tua te saluam fecit. Ex quo fides cepit, salus cepit. Sed  tu nesciebas, quod ego te per fidem et dilectionem ad me traherem, ut credenti et diligenti peccata multa condonarem. Tu autem forte hoc non cogitabas. Ideo ut scias et consoleris, nunc dico: Dimittuntur tibi peccata tua. Cui plus dimittitur, plus diligit. Alii diligunt postquam accipiunt, et tu prius quam acciperes dilexisti, quia te accepturam credidisti. Ideo: Fides tua te saluam fecit. uade in pace . uide nunc quantum facit caritas, quantum facit bona uoluntas. Noli ergo timere. Si bona uoluntas pigra non fuerit, indulgentia tarda non erit.



CAP. uII. Quod homo opus iudicat; Deus uoluntatem pensat.

Duo sunt, uoluntas et opus uoluntatis. Deus uoluntatem  pensat, homo opus iudicat. Sed sunt iterum opera alia occulta que nesciuntur, alia dubia que non discernuntur, alia manifesta, id est uel ita mala ut non ualeant abscondi siue ita bona, ut de eis non possit dubitari. Occulta et dubia diuino iudicio reseruantur. Que autem manifesta sunt si bona sunt per approbationem iudicantur, sed per retributionem non iudicantur, quia premium et merces illorum in posterum reseruatur. Mala uoluit Deus hic iudicari et puniri, ne si in posterum illorum iudicium seruaretur, non ad correctionem, sed ad damnationem omne iudicium exerceretur. Propterea positi sunt homines iudices uice Dei, ut culpas subiectorum examinando castigent, ut in fine eum uenerit  iudex Deus, correctos saluare possit, quos corrigendos humano iudicio subiecit. Data sunt ergo iudicia, et contra culpas diuersas expiandas, correctionum et satisfactionum modus ac mensura rationabili definitione prefigitur; et est scriptus liber penitentialis in quo quasi spiritualis medicine antidota proponuntur, ubi medici animarum accipiant quod contra morbos peccatorum egris sanandis mentibus apponant.



CAP. uIII. De remissione peccatorum; et an sacerdotes qui homines sunt, possunt dimittere peccata.

Potestatem remittendi peccata quidam soli Deo ita ascribere conantur, ut in ea hominem participem fieri posse nullo modo concedant. Et ad confirmationem  huius assertionis adducunt mundationem illius leprosi, quem Dominus prius per semetipsum sanitati restituit, ac sic deinde ad sacerdotes misit; non ut eius mundatio uirtute illorum perficeretur; sed ut tantummodo testimonio illorum confirmaretur. Simili modo nunc in presenti Ecclesia dicunt ministeria sacerdotum nichil amplius uirtutis habere, nisi quedam tantummodo signa esse, ut ille uidelicet qui prius per contritionem cordis intus a Domino absoluitur, postmodum in confessione oris ab eis absolutus esse ostendatur. Quod autem in sola cordis contritione etiam ante confessionem oris peccata dimittantur, prophetico illo testimonio probare uolunt quod dicitur: Quacunque hora ingemuerit peccator, saluus erit . Et alibi:  Quia adhuc te loquente dicam: Ecce adsum . Et Psalmista: Dixi, inquit, confitebor aduersum iniustitiam meam Domino; et tu remisisti impietatem peccati mei . Idcirco tamen post contritionem cordis confessionem quoque oris esse necessariam, quia si quis etiam post impetratam ueniam peccatorum confiteri eadem peccata sua neglexerit, quasi institutionis diuine contemptor, quamuis non pro peccatis que iam dimissa sunt reus teneatur, tamen pro contemptu reus erit. uel fortassis quia ipsa peccata iam ad contumacem redeunt, que prius per compunctionem humiliato dimissa fuerunt. Hac ergo ratione probant homines nullo modo potestatem habere dimittendi peccata, sed hanc solius Dei esse sicut etiam in Euangelio, Iudei contra  Dominum murmurantes, quia dixerat paralytico: Dimissa sunt tibi peccata tua : aierunt solum Deum posse peccata dimittere. Sed fortassis qui hec de absolutione peccatorum dicunt, quomodo quisque peccato ligetur, non satis diligenter attendunt. Duobus enim modis peccator ligatus est. Ligatus est obduratione mentis, ligatus est debito future damnationis. Quandiu namque gratia Dei cum homine est, solutus est homo, et ad bene operandum expeditus. Sed cum per peccatum gratia Dei subtrahitur, statim ipsa sua obduratione mens intrinsecus obligatur. Ista obduratio siue excecatio mentis, interiores tenebre sunt, in quibus homo pro peccato suo in presenti obligatus tenetur; et  nisi ab eis in hac uita solutus fuerit, postmodum ligatis manibus et pedibus in tenebras exteriores proiicietur. Sed quia nemo sua uirtute post ruinam peccati surgere ualeret, nisi diuina misericordia gratuito preueniens eum suscitaret: Ideo necesse est ut Deus gratiam suam quam peccantibus nobis iuste subtraxerat, quando ad penitentiam uiuificandi sumus, sola misericordia nullis nostris meritis precedentibus reddat, quatenus ipsa gratia adueniens cor nostrum a torpore infidelitatis et a peccati morte exsuscitet, ut scilicet dum primum ipsa sola operante ad penitentiam compuncti a uinculis torporis absoluimur, etiam ipsa deinde cooperante, penitentes a debito damnationis absolui mereamur. Hoc bene in resuscitatione Lazari signatum  est, quem ipse Dominus per se prius intrinsecus a uinculo mortis absoluit, uiuificatum autem deforis ministerio ipsorum apostolorum solui precepit. Sic namque in sancta Ecclesia nunc mortuos peccatis per solam gratiam suam interius uiuificans ad compunctionem accendit, atque uiuificatos per confessionem foras uenire precipit; ac sic deinde confitentes per ministerium sacerdotum ab exteriori uinculo, hoc est, a debito damnationis absoluit. Bene autem debitum damnationis exterius uinculum dicitur; quia pertinet ad tenebras exteriores quas euadere dignus non est, quisquis prius in hac uita a tenebris interioribus solui non meretur. Sed male, inquiunt, de sacerdote Deum facitis, qui ei potestatem dimittendi peccata quod soli Deo competit, tribuitis.  Non ego sacerdotes deos facio, sermo diuinus qui mentiri non potest, sacerdotes deos dicit: Diis inquit, non detrahes, et principi populi tui non maledices . Isti uero contra legis preceptum diis detrahunt, quia potestatem diuinitus collatam sacerdotibus auferre uolunt. Neque uero ego sacerdotibus potestatem dimittendi peccata tribui. Ille hominibus potestatem diuinam tribuit qui de hominibus deos fecit. Sed tamen ipse sicut ex semetipso Deus est, ita etiam per semetipsum quando uult sine humana cooperatione peccata dimittere potest. Hi uero qui ex semetipsis dii non sunt, etiam nisi eo a quo sunt hoc quod sunt, in eis et per eos operante et eis cooperante peccata dimittere non possunt. Quomodo ergo solus Deus bonus est, nec tamen  inde sequitur bonos non esse, etiam eos qui Deo seruiunt, et quomodo solus Deus mirabilia facit, et tamen de iusto homine dicitur: Fecit enim mirabilia in uita sua ; ita etiam solus Deus peccata dimittit, tunc quoque quando sacerdos ab eo et per eum dimittit. Ipse enim hoc in homine facit quod homo per eum facit; nec ideo dicendum est hominem ibi nichil facere, quia per eum Deus facit. Imo uero ideo multo melius et multo uerius facere, quia per eum Deus facit. Hinc est quod Petro principi apostolorum dicit: Tibi dabo claues regni celorum. Quodcunque ligaueris super terram, erit ligatum et in celis; et quodcunque solueris super terram, erit solutum et in celis . Non dixit, quodcunque solueris hoc est, ut illi aiunt solutum  ostenderis; fuit solutum, sed erit solutum, quia sententiam Petri non precedit, sed subsequitur sententia celi. Ne autem hoc soli Petro concessum esse putes, audi quid omnibus apostolis, ac per hoc omnibus apostolorum successoribus et apostolorum uice fungentibus dicat: Accipite, inquit, Spiritum sanctum. Quorum remiseritis peccata, remittuntur eis; et quorum retinueritis, retenta erunt . Ubi dixit: Si ostenderitis, fuit? Nusquam dixit hoc: sed dixit: Si feceritis, erit. Audiant ergo et intelligant, quorum remiseritis peccata, etc. Quibus hoc dicebatur, prius dictum fuerat: Accipite Spiritum sanctum, quorum remiseritis peccata, etc., ne uel quod dabatur crederetur contemptibile, uel  quod accipientes operantur, existimetur ex humana uirtute procedere. Non ergo mirum est si homines peccata dimittere possunt; quia ut hoc possint, non ex sua sed diuina uirtute accipiunt; et hoc hominibus Deum dare, nichil est aliud quam Deum hoc per homines facere. Quod autem de mundatione leprosi opponunt minime eorum opinioni suffragatur, quia si ideo peccator ante confessionem absolui credendus est, quia leprosus mundatus est ante demonstrationem eadem ratione peccator post compunctionem ad sacerdotem ire non debet peccatum suum plangere, sed iustitiam demonstrare; quia et ille ad sacerdotes missus est non ut sanitatem reciperet, sed ut sanitatem demonstraret, quod omnino fides christiana abhorret. Propterea si miraculum quod  Dominus operatus est, sacerdotibus non ob reuerentiam officii, sed ad improperium ostenditur: quid aliud quam noui quoque sacerdotii in spirituali curatione contemptus generatur? Sed et illud quod dicunt: Quacunque hora ingemuerit peccator saluus erit: ego de iis precipue dictum existimo qui totam uitam suam in peccato agentes in fine penitent, et peccata deserunt, quando iam in hac uita tempus satisfactionis habere non possunt. Quibus dicitur ne tamen ullo modo de uenia desperent, quia et tunc quoque si uere penituerint misericordiam consequi ualent. Hoc est enim quacunque hora, scilicet etiam in extremis, etiam in articulo necessitatis, si peccator ingemuerit, hoc est, ex tota cordis contritione conuersus  fuerit, saluus erit ab eterna scilicet damnatione. Quasi aliis uerbis diceretur: Quacunque hora in presenti uita peccator uere penituerit, in futura uita non peribit. Quod si quis contendat illud quod dictum est, saluus erit, non esse dictum de saluatione que in futuro tribuitur, sed de illa potius que in presenti absolutione peccatorum condonatur, non necesse est tamen nos dicere quod peccator ab omni debito absoluatur statim ex quo gemere ceperit, donec totum consecutus fuerit remedium quod Deus ad obtinendam ueniam instituit. Hoc est autem remedium ut corde peniteat et ore confiteatur delictum. Quod cum fecerit iam amplius debitor damnationis non erit, etiam si satisfactio restat, quam pro peccato persoluat . Quod si forte peccator  uere peniteat, sed intercurrente articulo necessitatis ad confessionem uenire non possit, confidenter pronuntio, quod in eo summus sacerdos complet quod mortalis non potuit, et apud Deum iam factum constat quod homo quidem uere uoluit, sed non ualuit adimplere, quia confessionem non contemptus exclusit, sed impediuit necessitas. Proinde si id quod dictum est: Quacunque hora ingemuerit peccator saluus erit, de presenti salute accipitur; sic intelligendum est ac si diceretur tunc peccatoris salus incipit, quando ueraciter pro delictis suis ingemiscit, que tamen salus tunc plene perficitur, quando id unde ingemuerit etiam ore confitetur. Item illud quod dicitur: Quia adhuc te loquente dicam: Ecce adsum; sic conuenienter potest accipi,  quod prius Deus adest per gratiam ut cor ad penitentiam compungat, deinde adest, ut peccatorum indulgentiam confitenti tribuat. Postremo id quod de Psalmista opponunt. Dixi: Confitebor, etc. Sanctus Gregorius de culpa cogitationis tantummodo dictum esse asserit in hec uerba. Sepe misericors Deus eo citius peccata cordis abluit quo hec exire ad opera non permittit. Unde recte per Psalmistam dicitur: Dixi: Confitebor, etc. Et paulo post, quam facilis sit super hoc uenia ostendit, qui dum se adhuc promittit petere hoc quod se petere promittebat obtinuit quatenus quia usque ad opus non uenerat culpa, usque ad cruciatum non perueniret penitentia sed cogitata afflictio mentem tergeret,  quam nimirum tantummodo cogitata iniquitas inquinasset. Quod si quis hoc de quolibet delicto uelit accipere: sciat tamen aliud peccatum esse, aliud impietatem peccati. Impietas namque peccati ipsa rectissime obduratio cordis accipitur, que primum in compunctione soluitur, ut postmodum in confessione peccatum ipsum, id est debitum damnationis absoluatur. Sed siue hoc siue alio quocunque modo predicte auctoritates exponantur: nos uerisimile confitemur sacerdotes Dei in Ecclesia potestatem habere ligandi atque soluendi, non perfunctorie et inusitato quodam genere loquendi significatam, sed ueraciter a Deo concessam quibus dictum est: Quorum remiseritis peccata remittuntur eis; et quorum retinueritis, retenta erunt.

 Sed forte quis opponet quod sacerdotes multos in Ecclesia ligant qui apud Deum non ligantur; item multos soluunt qui apud Deum ligati permanent, quia sepe et innocentes ligant, et in reatu permanentes absoluunt, et sic uerum non erit quorum remiseritis, etc. Sed sciendum est quod sepe sacra Scriptura sic de re aliqua loquitur, ut quid inde euenturum sit prenuntiare uideatur, et tamen uirtutem eius magis quam euentum exprimat, quia non quod euenire debeat, sed quod euenire possit ostendit. uerbi gratia: Dicit quodam loco Scriptura: Qui crediderit et baptizatus fuerit saluus erit  et tamen scimus quod multi credentes baptismum percipiunt, qui postea culpis suis exigentibus reprobati ad salutem eternam non pertingunt.  Item in alio loco: Qui manducat carnem meam et bibit meum sanguinem habet uitam eternam, et in iudicium non ueniet, sed transiet a morte in uitam , et tamen Paulus dicit: Quod quisquis corpus Domini indigne manducare et calicem bibere presumpserit, iudicium sibi manducat et bibit . Ubique ergo magis uirtus sacramentorum exprimitur, nec quod per eam quilibet participantes saluandi sint, sed quod saluari possint significatur, quasi diceretur: Tanta uirtus est baptismatis ut quisquis illud fideliter et deuote acceperit; per illud ad eternam salutem pertingere possit. Item tanta uirtus est in sumptione corporis et sanguinis Christi ut per illud: Quicunque digne sumpserit, eternam uitam consequi possit. Simili modo hoc dictum existimo.  Quorum remiseritis, etc. Ac si apertius diceretur: Tantam uobis potestatem in soluendis et ligandis peccatis tribuo, ut quisquis a uobis ligari meruerit, apud me solutus esse non possit, et quisquis a uobis solui meruerit iam apud me ligatus non sit. Audiant homines, intelligant peccatores quod presidium eis a Deo conceditur, quod rursum iudicium preparatur. Fortassis Deum necdum interpellare presumunt, habent homines sacerdotes uice Dei fungentes, cum quibus interim causam suam sine periculo agere possunt. Ament intercessores et timeant iudices. Sed fortassis iterum querit aliquis quid opus sit, Deo ad soluenda peccata hominum, homines cooperatores querere quasi per se  quod uoluerit non ualeat adimplere. Sed certissime scire debemus quod in abolendis peccatis nequaquam Deo humana cooperatio suffragatur. Ideo tamen hominem cooperatorem fieri; quia salus peccatoris eo modo competentius perficitur. Quid enim peccata nisi plage quedam sunt; et quid est penitentia nisi medicina? Et scimus quod in sanandis uulneribus carnis nisi congruum adhibeatur remedium dolori; nequaquam sequitur effectus curationis. Quia ergo per superbiam omne peccatum geritur, necesse est, ut per humilitatem omnis penitentia condiatur, quatenus inobedientiam obedientia frangat, et elationis tumorem humilitatis deuotio premat. Conueniens ergo ualde est ut nos qui peccando Deo contumaces fuimus penitendo hominibus etiam seruis  Dei supplices simus, et homo qui ad Dei gratiam conseruandam mediatorem non eguit, iam eam recuperare non nisi per hominem mediatorem possit. Nam et hoc saluberrimum est peccatori ut discat quam longe peccando a Deo recesserit, cum tam difficulter penitendo ad Deum redit; quia et cautior de reliquo efficitur, cum non sine graui labore penitendi, aditus indulgentie aperitur. Gemat ergo peccator et suspiret, et anxius pro peccato suo timeat et expauescat, sollicitus discurrat, auxiliatores et intercessores querat, prosternat se humiliter homini, qui humiliter noluit astare Creatori, ut in hoc etiam facto quodammodo ad Deum clamet et dicat: uide, Domine, et considera et attende quid facio. Scio quidem, Domine, et fateor quod tibi  subiici nolle damnabilis fuit elatio; sed iam propter te coram homine prosterni non sit queso despicabilis deuotio. Magnum est quod abstuli, nec parum est quod reddo. O quam suauis et iucunda Dei nostri miseratio! Totum bonum nostrum ipse in nobis operatur, et uelut pater alludens in filiis sic totum facit ut quasi nichil facere uideatur. Ecce peccator compunctus gemit, suspirat, lacrymatur, confitetur reatum suum, postulat ueniam, flagitat misericordiam; et hoc totum quasi ex homine esse creditur. Sed quis, queso, hoc facit nisi ille qui intus presidet, et cor hominis ad hoc faciendum mouet? Obsecro ut non sit onerosum si breue quoddam huius rei exemplum proposuero. Pater quidam contumacem  filium quasi cum magno furore expulit, ut ita afflictus humiliari disceret. Sed illo in contumacia sua persistente quadam secreta dispensatione consilii, a patre mater mittitur, ut non quasi a patre missa, sed quasi materna per se pietate ducta ueniens muliebri lenitate obstinatum demulceat, contumacem ad humilitatem flectat, uehementer patrem iratum nuntiet, se tamen interuenturam spondeat, ueniam promittat, consilium salutis suggerat, intercessores querere suadeat, non nisi magnis precibus patrem placari posse dicat; causam tamen rei se suscepturam asserat, et ad bonum finem rem omnem se perducturam promittat. uidete, queso, si non ita causa nostra agitur. Peccantem Filium Deus Pater quasi expulit iratus, cui tamen in proposito bone  uoluntatis sue fortassis nunquam iratus fuit. Sed quia infirmitas humana per se de lapsu surgere non ualet, ad cor peccatoris mater gratia mittitur, sacerdos intercessor queritur, ut Deus qui iratus non fuerat, complacetur. Quid dicam? Quis sapiens et custodiet hec et intelliget misericordias Domini?  Nunquid enim ideo superfluo factum est quod factum est; quia Deus ab irato in propitium non mutatus est, qui suis nunquam propitius non est, absit! Sed necesse est sic fieri, quia aliter reatus nostri sceleris non potest expiari. Necesse est sic fieri; quia Deus hoc etiam quod dare desiderat, a se precepit postulari. Necesse est ergo sic fieri; quia, etsi in Deo secundum propositum erga nos ira non fuerat, in nobis tamen secundum reatum  ira manebat, que dum debita satisfactione soluitur, ut ita dicam, non Deus homini, sed homo reconciliatur. De peccatis autem utrum redeant an non, ex quo semel dimissa fuerint, ego interim non afferendum iudico, sed uerendum. Quod tamen si sit uel non sit; qua iustitia fiat uel non fiat alterius tractatus operam exspectat, eo precipue quod quedam diuinarum Scripturarum testimonia de hac re ambigue edita leguntur ita etiam ut ex eis non nichil absurditatis nasci uideatur que certe non leui aut transitoria consideratione discutienda sunt.



CAP. IX. De eo utrum peccata redeant postauam semel dimissa fuerint.

Multe sunt questiones hominum; quandiu uiuitur, semper queritur. Qui enim querit nondum inuenit  quod querit, et tamen querit quia amisit quod querit, et si non amisit quia forte nunquam habuit, tamen quandiu querit significat se nondum habere quod querit. Propterea quandiu uiuimus necesse habemus semper querere, quia nondum totum habemus quod habere debemus. Quid est autem hoc quod querere debemus nisi ueritas et bonitas? Que si perfecte haberemus, nichil amplius querere deberemus; quia si quid forte amplius esset, adiiceretur, etiam si non quereretur. Querite, inquit, primum regnum Dei et iustitiam eius; et hec omnia adiicientur uobis . Regnum Dei ueritas est, iustitia eius bonitas: hec duo si quesieris sicut debes, cetera omnia gratis apponuntur. Quare ergo querere labores illa que gratis habere potes? Si  ista queris sine illis, aut non habes, aut si habes, utiliter non habes. Si illa queris sine istis, et illa habes ad salutem, et ista ad utilitatem. Omnia, inquit, hec adiicientur uobis. Multa sunt hec; illa pauca sunt. Duo enim sunt ibi; hic plurima inuenientur, et tamen plus ualent duo illa, quam omnia hec. Noli respicere ad maius, sed ad melius. Noli attendere ad aceruum, sed pensa pretium. Pauca quere ut multa inuenias. Hec sunt ergo sola que querere debent homines, ueritas et bonitas. Et uti nam tam studiosi essent ad querendam bonitatem, quantum ad querendam ueritatem curiosi inueniuntur! Nescio quo pacto familiare omnibus est ueritatem querere, etiam iis qui bonitatem non amant. In  tantum enim omnes ueritatem scire uolunt ut nemo inueniatur qui falli uelit. Multi sine bonitate ueritatem querunt, sed socia ueritatis est bonitas. Non uenit libenter sine bonitate ueritas, aut si uenit, non uenit ex partibus illis, et de regione illa ubi salus est. Querunt homines utrum peccata ipsorum ad eos reuertantur postquam semel dimissa fuerint. Scire hoc uolunt, et cauere hoc nolunt. Quare ergo hoc scire uolunt quod cauere nolunt, nisi quia curiositas eos trahit cum bonitas non delectet? Querunt hoc si forte eis dicatur quia non est ita; pendent ad nuntium torporis sui; si forte quis ueniat qui dicat eis quod audire uolunt. Querunt quasi ueritatem, non quod ament uel ipsam ueritatem quia non diligunt bonitatem, sed  uerum esse uolunt hoc quod ipsi uolunt. Ideo ergo querunt si forte illis respondeatur quod ipsi potius audire uolunt, et si forte quis testis ueritatis uenerit qui dicat ueritatem contra ipsorum uoluntatem, non excitantur sed consternantur et corruunt mente, quia non audierunt quod audire uoluerunt. Idcirco secundum malitiam illorum ueritas illis respondet; uel sicut uolunt ut amplius errent, uel sicut nolunt ut amplius desperent. Tamen quia et hoc ipsum querendum est propter eos qui excitantur et proficiunt, de ueritate non est absurdum si querimus quod etiam in hac parte conscientia humana, si aliqua, ut solet, cogitatione pulsetur, sibi debeat respondere. Sic ergo queritur utrum peccata que semel penitenti dimissa fuerunt amplius imputentur; fortassis  qui dixerit afferendum non esse hoc sed timendum, securius iudicabit. Melius est enim aliquando in eiusmodi occultis, que sine periculo salutis nesciri possunt, timere quam aliquid definire. Dicat ergo aliquis quod timendum est hoc, non afferendum. Ego illi qui cogitationem suam castigare potest, ut hoc ei sufficiat, hoc satis esse puto, et magis fortassis expedire ut amplius non querat. Qui uero urgetur et animo sollicitatur neque hic stare potest ut ultra non pergat ad inquisitionem, illi satisfaciendum esse puto quantum fieri potest salua reuerentia secretorum. Ecce ergo tu quicunque certus esse uis utrum peccata illa amplius redeant, que semel dimissa fuerint; uideamus ergo et discutiamus  quod te sollicitet. Peccata, inquis, mea dimissa fuerunt; uolo scire si amplius debeant imputari. Quid ergo tibi uidetur? Mihi, inquis, non uidetur quod debeant denuo imputari peccata que dimissa sunt. Alioquin mutabilis uidetur Deus qui non teneat sententiam suam, et tam facile mutet iudicium suum. Quomodo mutet? In hoc, inquis, mutet, quia cum prius mihi peccata mea condonauit, dixit quod amplius ea a me non requireret. Non enim condonasset nisi hoc dixisset. Nunc autem iterum ea requirit, et exigit ad penam a me que prius dimiserat; ideo dico quod si dicitur Deus peccata que semel dimisit iterum imputare, mutabilis predicatur, et uarians uerbum suum quod semper constare debet. Propterea igitur quia hoc esse non potest, uidetur mihi,  quod peccata que semel a Deo dimissa sunt, nulla ratione debeant amplius imputari. Si fortassis tibi uidebitur et hac ratione confirmabis te, ut non timeas periculum tuum. Sed dic mihi modo quomodo intelligas id quod dicis; peccata tua tibi dimitti. Si enim non intelligis quomodo recedunt, non intelligis quomodo redeunt, imo si non intelligis quomodo adsunt, non intelligis quomodo recedunt uel quomodo redeunt. Quid ergo dicitur cum dicitur Deus peccata imputare? Si dicitur quia quando imputat peccanti irascitur, ergo quando penitenti condonat peccata placatur. Si ergo dicimus quod Deus aliquando iratus postea placetur, quomodo negare poteris quin in hoc ipso mutetur? Quando ergo imputat et quando condonat non mutatione  sui, sed mutatione tui, imputat et condonat. Peccata imputat quando peccatorem dignum pena iudicat. Peccata condonat quando penitentem dignum uenia iudicat. Et utrobique idem ipse est. Tu mutaris de alio in aliud; modo peccator per culpam, modo iustus per penitentiam. Ipse non mutatur, sed idem permanet semper; et stans in illo quod ipse est immutabiliter uidet et discernit quod tu uariabiliter factus es, siue de bono malus, siue de malo bonus. Et quando te peccatorem uidet, imputat tibi peccata tua, quia talem te discernit quem digne puniat; quando autem penitentem te uidet, peccata tua tibi condonat, quia talem te discernit, cui iuste parcat. Hec autem omnia ipse immutabiliter operatur, quia et cum tu per penitentiam  peccator esse desinis, non tamen ipse desinit scire qualis fuisti, et cum iustus esse incipis, non tamen ipse incipit scire quod tu esse incipis; quia et antequam inciperes sciuit qualis tu futurus fuisti et cum desieris esse quod eras non tamen ignorat ipse qualis fuisti. Non ergo sic intelligas quasi mutetur Deus cum tu mutaris, sed quia propterea peccata tibi imputare dicitur, quia ira sua et indignatione dignum te discernit; eadem autem postea condonare peccata, quando uenia et misericordia dignum agnoscit. Si ergo hoc est peccata imputari reum esse per culpam, et peccata condonari, iustum fieri per penitentiam, quare peccata ad hominem reuerti non dicantur, cum ipse homo ad peccata reuertitur? Sed dicis mihi: Ego quando  ad peccata reuertor, ita reuertor, ut simile aliquid agam illi quod prius egi, non tamen hoc ipsum quod prius egi. Et si idem ago, idem similitudine, non idem ueritate. Idem quia simile illi, non idem quia illud. Una similitudo agendi, non tamen actio una. Si ergo dicor pro preteritis delictis idcirco puniri debere, quia post illa dimissa ad similia perpetranda redeo; ego sic iustum esse fateor, si hoc modo pro illis puniri dicor quomodo illa perpetrare dicor. Si autem propter hoc solum prima mala agere denuo dicor, quia alia quedam ago similia illis, pari modo cum pro illis dicor puniendus, non aliud intelligendum ratio suadet, quam me puniendum esse pro iis que similia prioribus postea perpetraui. Non autem  hoc in questione erat, sed utrum uidelicet post prioris delicti indulgentiam si ipsum delictum repetitur; illa que dimissa fuerat culpa ad subsequentem reuertente reatus duplicetur. uerbi gratia: Quidam pro homicidio perpetrato ex toto corde penitentiam egit, et indulgentiam consecutus est. Contigit postea, ut homicidium perpetraret. Ecce iste homo duo homicidia fecit; uel potius homicidium bis. Sic enim conuenientibus et expressius secundum proprietatem locutionis dicitur. Unum enim quoddam malum homicidium est, sicut adulterium et furtum et fornicatio singula mala sunt, quemadmodum caritas et patientia et castita singule uirtutes sunt. Et qui duos homines diligit, non duabus dilectionibus diligit, sed una caritate et una dilectione.  Sic ergo homo iste his homicidium fecit; primo penitendo indulgentiam obtinuit; secundo quando post indulgentiam acceptam iterum homicidium perpetrauit. Mortuus est autem homo iste postea sine penitentia, et damnatus est pro peccatis suis. Queritur ergo de hoc homine utrum debeat puniri pro illo homicidio pro quo penitentiam egit, et indulgentiam accepit. Et si hoc dicitur, qua iustitia hoc fiat non uidetur. Nam si punitur pro eo quod peccauit et non emendauit, iustitia est manifesta.

Si autem iterum requiritur quod fuerat condonatum, aut iniustitia uera est, aut iustitia occulta. In hoc ergo demonstrari oportet qua iustitia homo pro eo quod iam dimissum fuerat iterum puniatur. Sic fortassis pro hac parte obiiciendum tibi uideatur.  Dic ergo nunc. Iustum tibi uidetur ut propter subsequentem penitentiam precedens culpa que imputabatur condonetur, et non similiter propter subsequentem culpam illa que dimissa fuerat precedens culpa iterum imputetur? Si subiuncta uirtus plagam peccati hiantis claudit, subiuncta culpa non aperit clausam? Si opera bona uiuentia per culpam moriuntur, et per iustitiam iterum mortua uiuificantur, quare similiter opera mala que per uirtutem excusantur, per culpam iterum non imputantur? uis ut penitentia tantum ualeat ut que imputabantur condonentur; et non uis ut culpa tantum ualeat ut que condonabantur imputentur? Penitentia sequens potuit precedentem culpam excusare, ut non noceat  aliquando imputatam, et sequens culpa non potest precedentem penitentiam euacuare ut non prosit aliquando fuisse laudatam? Si sententia iudicio tuo constare poterit, magis commodum queres quam iustum. Maledictus homo qui partem suam deteriorem facit. Ideo partem tuam bonam facis. Et iudicas bene pro parte tua. Fortassis bene tibi esset si sententia ueritatis tuum iudicium sequeretur. Nunquam te iudice damnareris. Sed timeo ne forte dum tu aliud uis quam ueritas, aliud ueritas faciat quam uelis. Magis enim ueritatem impleri oportet quam tuam uoluntatem. Tu dicis quia quod condonatum est iterum imputari non debet. Ergo similiter quod imputatum est condonari non debet si quod condonatum est iterum imputari non debet.  Si penitentia quia placet, facit ut imputata condonetur malitia, et contemptus quia displicet non similiter facit ut condonata imputantur? Si humilitas penitentie dignum te facit, ut pro iis etiam que imputabantur non puniaris, contemptus et transgressio culpe te dignum non facit ut pro iis etiam que condonabantur culpandus exigaris? Nonne attendis quod quando sepius gratia datur, tanto nequior ingratitudo iudicatur? Ecce duo sunt, unus sepius offendit, et sepius oranti et deprecanti, uenia indulgetur; alter innocenter uiuens et semper uoluntati et imperio presidentis Domini humiliter obediens, non habet pro quo deprecetur; contingit autem postea quod contingere potest, ut uterque in simili culpa offendat. Dic ergo uter horum  amplius reus iudicetur, nisi ille qui post tantam gratiam ingratus comprobatur; leges secunda crimina grauius plectunt, et iterata uulnera difficilius ad sanitatem reducuntur, et tu dicis quod nichil interest ad reatum subsequentium qualia aut quanta precedentia fuerunt? Si mala prima que per posteriora bona excusata fuerant, per subsequentia iterum mala non uiuificantur ad reatum; ergo prima bona que per posteriora mala mortificata fuerant per subsequentia iterum bona non uiuificantur ad meritum? Recte iudicate filii hominum . Si aliter iudicas pro te aliter contra te, iudex iustus non es. Tantum diligere iustitiam debes, ut nec te ipsum diligas contra illa. Litteratores sunt qui causas  transformant et mutant ueritatem propter commoditatem. Tales iustitia non probat: Domine, inquit, non cognoui litteraturam; introibo in potentias Domini; Domine, memorabor iustitie tue solius . Hoc est iudicium iustum in quo sola iustitia ita attenditur ut nichil iustitie preponatur. Iustum ergo iudicium iudicia; si uis ut bona tua iam pridem per culpam mortua iterum per iustitiam uiuificentur. Noli irasci, neque iniuriam tibi fieri putes, si mala tua iam pridem per penitentiam excusata, iterum propter malitiam tuam tibi imputentur. Sed Deus, inquis, dixit de malis meis quando penitentiam egi, quod ea mihi amplius non imputaret. Similiter et Deus dixit de bonis tuis quando peccati quod amplius ea non remuneraret.  Si ergo propter dictum Dei stare debet ut illa amplius non imputentur, quare similiter uerbum Dei stare non debet ut ista amplius non remunerentur? Pro commodo tuo uis ut Deus mentiatur. Ubi autem ledi te sentis, pro ueritate ipsius conseruanda laboras. Quare ergo hoc facis, nisi quia peruerse te diligis, et Deum non diligis? ipse autem recte diligit ueritatem suam; et iuste condemnat prauitatem tuam. Quia tamen de dicto Dei argumentum sumere putas, et eius sponsionem pretendis ad defendendam iniquitatem tuam; ipse tibi respondeat quantum confidere debeas, cum male agis in eo quod prius penitenti ueniam promisit: et similiter si bene agis utrum ideo desperare debeas, pro eo quod male prius agenti mortem et perditionem intendit. Dominus per  prophetam loquitur, dicens: Tu, fili hominis, dic ad filios populi tui: Iustitia iusti non liberabit eum in quecunque die peccauerit et impietas impii non nocebit ei in quacunque die conuersus fuerit ab impietate sua; et iustus non poterit uiuere in iustitia sua in quacunque die peccauerit; etiam si dixero iusto quod uita uiuat et confisus in iustitia sua fecerit iniquitatem, omnes iustitie eius obliuioni tradentur, et in iniquitate sua quam operatus est, in ipsa morietur. Si autem dixero impio: Morte morieris, et egerit penitentiam de peccato suo, feceritque iudicium et iustitiam, pignus restituerit impius ille, rapinamque reddiderit; in mandatis uite ambulauerit, nec fecerit quidquam iniustum; uita uiuet et non morietur. Omnia peccata que peccauit non imputabuntur ei, iudicium  et iustitiam fecit, uita uiuet; et dixerunt filii populi tui: Non est equi ponderis uia Domini; et impiorum uia iniusta est . uide ergo quia idcirco presumendum tibi non est si peccaueris, quod prius penitenti uenia promittebatur; neque ideo desperandum si bene egeris, quia peccanti mors et damnatio intentabatur. Deus tibi de tuo respondet, non de suo. Meritum tuum tibi indicat, consilium suum non reuelat. Male agenti dicit, morieris. Bene agenti dicit, uiues. Quid est dicere morieris, nisi damnaberis? Et quid est dicere uiues, nisi saluaberis? Quid est autem dicere damnaberis nisi dignum damnatione iudicare? Et quid est dicere saluaberis, nisi saluatione dignum decernere. Dicit ergo tibi quod tuum est quod tibi  debetur, quod futurum est quantum ad meritum tuum, non quantum ad consilium suum. Hoc est enim iustum ut de tuo tibi respondeat et hoc tibi proponat quod ad te pertinere uidetur. Sic Niniuitis secundum ipsorum meritum, non secundum consilium suum mandauit, dicens: Adhuc quadraginta dies et Niniue subuertetur . Sic etiam meritum illorum requirebat, et ita futurum fuit secundum meritum illorum. Ad hoc spectabat, et illud etiam quod dictum est Ezechie: Dispone domui tue quia morieris tu, et non uiues . Ita enim quantum ad ipsum futurum fuit, et ut ita futurum esset exigebat quod in ipso fuit. Talis enim erat infirmitas illius, ut amplius uiuere non posset, nisi aliunde iuuaretur,  et aliunde acciperet ut posset. Ergo quantum ad illos pertinebat futurum fuit quod dicebatur, quamuis dilatum sit, atque aliter dispensatum ab illo a quo dicebatur. Sic ergo cum tibi peccanti dicitur morieris; meritum tuum exprimitur, sicut cum tibi bene agenti dicitur, uiues, debitum tuum nuntiatur. Etsi quando dictum mutari uidetur, non propter dicentem mutatur, sed propter te pro quo dicitur; quia tu mutaris et non idem permanes, neque mereris ut idem tibi semper dicatur. Noli ergo propter dictum Dei confideri si male egeris, quia cum tu mutaris ad illum, mutatur ad te dictum illius. Etiam, inquit, si dixero iusto quod uita uiuet, et confisus in iustitia sua fecerit iniquitatem, omnes iustitie illius obliuioni tradentur. Si omnes iustitie  eius obliuioni tradentur, ergo et penitentia eius et humilitas eius, et cetera bona que operatus est obliuioni tradentur; si autem penitentia obliuioni traditur, culpa unde excusatur? Ergo si penitentia deletur, culpa que propter penitentiam dimissa fuerat iterum necesse est renascatur. Et merito qui post acceptam gratiam ingratus exstitit, cum illo gratia ipsa non permansit; sed mutata est ab eo quoniam ipse ad illam idem esse noluit. uide quid tibi Euangelium  dicat de seruo nequam et ingrato, cui roganti a Domino suo debitum omne dimissum fuerat; sed quia ille erga conseruum suum misericordiam habere noluit, rursum ab eo per districtionem iustitie exigitur, quidquid per lenitatem gratie dimissum fuit. Recte igitur dictum  est, quia cum peccantibus in nos debita sua dimittere nolumus, iure iterum exigitur id etiam quod nobis dimissum esse gaudebamus. Et merito. Quod etiam culpa peccatori dimittebatur, gratia fuit non debitum. Qui si sponte gratiam collatam abiicit iustum profecto est ut illi gratiam accepisse non prosit.

Sed dicis mihi: Si post penitentiam factam peccanti iterum priora denuo peccata imputantur, ubi est quod dicitur, quia nullum bonum irremuneratum esse potest? Ecce bonum quoddam hic est; penitentia scilicet hominis huius que bona fuit, quandiu uera fuit; et non habet bonum illud remunerationem aliquam, quia imputantur homini huic peccata sua, quasi nunquam penitentiam egisset. Aut  penitentia illa bona non fuit; aut si bona fuit, ostende remunerationem eius. Quid ergo? Nonne tibi magna remuneratio esse uidetur peccati remissio; iste quando penitentiam egit, dimissum est ei peccatum suum. Quandiu penituit, peccatum suum non imputabatur illi. Quandiu meritum fuit premium permansit. uolebas tu hanc libertatem dare hominibus ut cum meritum dedissent et premium accepissent, rursum quando placeret eis meritum tollerent, et premium retinerent? Non esset equa commutatio ista. Inique ageres aduersus Deum si sic tuum dares et suum acciperes, ut iterum tolleres tuum et suum retineres. Si tuum dedisti et suum accepisti, si tuum recipis, ipse quod suum est habere  uult. Nunquid tibi non ita uidetur? Fortassis dicis quod non est equa uia Domini; et senties contra ueritatem. Quomodo, inquis, stabit quod scriptum est: Non iudicabit Deus bis in idipsum ? si ea que dimissa fuerant, iterum ad penam requiruntur. Audi quomodo, Bis in idipsum Deus non iudicat; quia peccatum quod per condignam satisfactionem deletum ostenditur, ab eo nullatenus ad penam imputatur. Sed hoc, inquis, quod per satisfactionem deletum fuit, iterum ad penam requiritur. Ideo requiritur quia satisfactio iam non est aliqua, que ad excusationem illius opponatur. Quandiu satisfactio permansit, permansit remissio et non puniebatur, postquam semel dimissum fuerat. Cessauit autem satisfactio, quando iterata est malitia  quia et hoc ad satisfactionem pertinebat, ut facta corrigerentur, et correcta non iterarentur. Postquam ergo culpa rediit, iam quodammodo idipsum non fuit, quia bis in reatu esse cepit peccatum unum. Quia autem culpa reuersa est, reuersa est et pena; que profecto repetita non fuisset, si culpa reuersa non fuisset. Quando uenit culpa, secuta est pena. Quando correcta est culpa, subtracta  est pena, quando reuersa est culpa, reuersa est et pena. Unum contra unum, et duo contra duo non unum contra duo, nec duo contra unum. Hec est iustitia. Quantum ponitur, tantum reponitur. Quid tibi uidetur? responde si potes. Si autem respondere non potes, noli contendere, sed deprecare. Non tibi expedit ut intres in iudicium cum Deo. Quere ergo misericordiam, ut iustitiam portare possis.



PARS QUINTA DECIMA. DE UNCTIONE INFIRMORUM.



CAP. I. De tribus generibus olei, et excellentia chrismatis.


Tria sunt genera olei sancti. Primum est oleum unctionis. Secundum est oleum principalis chrismatis. Tertium est oleum, quod dicitur oleum infirmorum. Chrisma Grece dicitur, unctio Latine. Et tamen cum omne oleum ad unctionem faciendam sanctificetur; non omne oleum principalis chrismatis uocatur, nisi illud solum quo principalis unctio perficitur, quod etiam singulariter chrisma nominatur. Chrisma enim est oleum cum balsamo mistum, quo unguntur capita regum et pontificum: quo etiam baptizatos sacerdos ungit in uertice, sicut eodem pontifex per impositionem manus confirmandos ungit in fronte. Hoc itaque oleum cum balsamo  mistum, chrisma uocatur, siue oleum principalis unctionis. Hec enim unctio que chrismate fit principalis unctio dicitur, quia in ea principaliter Paracletus datur. Unde et propter abundantiam gratie duos liquores mistos habet: oleum scilicet et balsamum. Oleum conscientie, balsamum fame; oleum quo intus conscientia perungitur, balsamum cuius odore foris proximi resperguntur. Oleum intus ad pacem cum Deo; balsamum foris ad exemplum cum proximo. Est aliud oleum quod dicitur oleum unctionis, quo catechumeni et neophyti unguntur in pectore et inter scapulas ad sacramentum baptismi percipiendum. Tertium genus olei est quod dicitur oleum infirmorum, quod ad presens sacramentum pertinet.



CAP. II. Quando et a quo instituta est unctio infirmorum.


Sacramentum unctionis infirmorum ab apostolis institutum legitur  . Iacobus enim apostolus in Epistola sua scribens sic ait: Infirmatur quis in uobis? inducat presbyteros Ecclesie ut orent pro eo, ungentes eum oleo sacro; et si in peccatis est, dimittentur ei, et oratio saluabit infirmum . In quo ostenditur duplici ex causa sacramentum hoc institutum, et ad peccatorum scilicet remissionem, et ad corporalis infirmitatis alleuationem. Unde  constat quod qui hanc unctionem fideliter et deuote percipit, per eam sine dubio et in corpore et in anima alleuationem et consolationem accipere meretur; si tamen expedit ut in utroque alleuetur, quod si forte corporis sanitatem et ualetudinem habere illi non expedit; illam procul dubio que est anime sanitatem et alleuationem huius unctionis perceptione acquirit.



CAP. III. Utrum iterari possit hoc sacramentum.

Querunt quidam an unctio infirmorum iterari possit, cum baptismus, confirmatio et alia quedam sacramenta, semel suscepta, denuo non iterentur. Sed mihi interim ratio nulla occurrit quare conuenienter iterari non possit hoc sacramentum. Qui enim baptizatus est, ideo baptizatus est, ut christianus sit.  Qui autem semel christianus factus est amplius christianus hic esse non potest, etiam si malus fiat; quia et christianus malus esse potest nec tamen christianus esse desinit, etiam si bonus esse desinit. Preterea qui semel baptizatus est denuo non baptizatur, etiam si de malo ad bonum conuertatur. Qui autem oleo ungitur ideo ungitur ut ei peccata dimittantur, et infirmitas alleuetur. Sed qui iustificatur potest iterum peccare, et qui sanatur potest iterum egrotare. Qui autem christianus efficitur, quia quod habet sacramentum nominis perdere non potest, recipere non potest. Non sic est sacramentum unctionis: spiritalis est quedam medicina corporis et anime, languores mitigans et sanans. Nam oleum membra dolentia sanat. Ita oleum ad utrumque curandum  prodest; si morbus non reuertitur medicina non iteretur. Si autem morbus non potest cohiberi, quare deberet medicina prohiberi? Si unctio iterari non potest, nec oratio iterari potest. Utraque enim illic commemorata sunt. Orent, inquit, pro eo, ungentes eum oleo sacro; et si in peccatis est, dimittentur ei; et oratio saluabit infirmum . Sed fortassis dices quod unctio non pertinet nisi ad peccatorum remissionem; et oratio non pertinet nisi ad corporis alleuationem, quia dictum est: oratio saluabit infirmum. uerte quolibet. Sed dicis, quod unctio  confert peccatorum remissionem; et oratio infirmitatis alleuationem. Ego uerum esse confiteor, sic tamen ut conuersam non neges; quia unctio confert corporis alleuationem, et oratio peccatorum remissionem. Utrumque uadit ad utrumque. Utrumque operatur ut utrumque utrinque operatur et utrumque alteri cooperatur, et unum effectum habet utrumque. Quod in sacramento non diuiditur, in uirtute sacramenti non separatur; tamen quia unctio membrorum dolorem sanat, et contra corporis infirmitatem magis prodesse uidetur: ideo fortassis dixit oratio saluabit infirmum, ut in utroque utrumque intelligas, et non putes unctionem magis ad sanitatem corporis pertinere, quam ad peccatorum remissionem. Prius anima curatur, postea corpus sanatur.  Propter correctionem anime infirmatum est corpus. Ideo ad sanitatem corporis obtinendam, prius curanda est anima. Et si forte corpus ad pristinam sospitatem non conualescit, nichil periculi est, si tantum anima suam sanitatem receperit. Quare ergo negetur quod unctionis sacramentum  super infirmum iterari possit; ad reparandam sepius sanitatem et ad impetrandam sepius peccatorum remissionem, cum negari non possit pro eadem corporis sanitate, et similiter pro peccatorum remissione, sepius iterandam esse orationem? Et ut in sacramentis idem demonstremus, quis dicat hominem aqua aspersionis semel lustratum amplius aspergi non posse; et quod maius est sacramento corporis et sanguinis Christi semel percepto amplius illud suscipere non debere? Sed si forte ad hec respondendum existimes, quia corpus semel consecratam denuo in eodem sacramento non benedicitur, neque aspersionis benedictio sepius in eadem aqua reiteratur, uide quod similiter idem oleum post unam consecrationem alia rursum benedictione aut  consecratione non sanctificatur: et tamen sicut ille qui corporis Christi sacramentum iam percepit, nequaquam idcirco a percipiendo iterum eo prohibetur, sic ei qui unctionis sacramentum accepit, si necesse fuerit et causa siue deuotio expostulet, ut illud iterum percipiat rationabiliter non contradicitur.



PARS SEXTA DECIMA DE MORIENTIBUS SEU DE FINE HOMINIS.



CAP. I. Quod ii qui in Domino moriuntur etiam cum paruo merito beati erunt.


Scriptura dicit: Beati mortui qui in Domino moriuntur . In Domino moriuntur qui in carne quidem morientes in Domino tamen uiuentes inueniuntur. Quid est in Domino? In fide et spe et caritate. Per ista enim uiuitur in illa uita qua uiuitur in Domino. Est quedam uita qua corpus uiuit ex anima; et est quedam uita qua anima uiuit in Deo; nunc quidem fide, spe et dilectione postea uero pro fide et spe contemplatione, remanente dilectione. Non igitur nocere potest anime si corpus uitam suam perdit, quando ipsa uitam suam in fide et spe et caritate persistens non amittit. Nemo ergo mihi dicat: qui paruam fidem et spem paruam, et paruam  caritatem habent non saluantur. Ego non mensuro. Crescant quantum uolunt; quanto maiores, tanto meliores. Tamen ego illos condemnare non audeo, quantumuis parui sint. Ex quo nati sunt ex Deo, filii sunt Dei. Putas quod magnos filios suos Deus saluabit, et paruos condemnabit? Scriptura mihi dicit: Imperfectum meum uiderunt oculi tui, et in libro tuo omnes scribentur . Si omnes, ergo et parui et magni. Quid est, oculi tui uiderunt? Approbauerunt. Quid est, in libro scribentur? Saluabuntur. Ergo imperfecti quoque saluabuntur. Qui enim imperfecti sunt aliquid sunt; et aliqui sunt, et in numero ponuntur et scribuntur. Qui nichil sunt, nulli sunt, nec scribi aut numerari habent, qui nichil habent. Ergo Omni habenti dabitur  et abundabit : Omni habenti meritum, dabitur premium. Non dixit habenti magnum meritum, premium dabitur, et paruum meritum habenti non dabitur; sed omni, inquit, habenti dabitur et abundabit. Ergo etiam ille qui paruum meritum habet, cum premium acceperit satis habebit, quamuis non tantum habebit, quantum qui magnum meritum habebit. Solus ille excluditur a percipiendo premio, qui nichil habet de merito. Omnes ergo qui in Domino moriuntur beati sunt; quia post meritum uirtutis, perueniunt ad premium beatitudinis.



CAP. II. De exitu animarum.

Multa queri possunt, si tamen omnia queri debent que queri possunt. Querunt homines de exitu  animarum a corporibus qualiter exeant; et quo exeuntes pergant, uel cum peruenerint quo pergunt, quid inueniant, uel quid percipiant aut sustineant. Sed hec omnia magis timenda sunt, quam querenda. Ideo quippe abscondita sunt, ne querantur aut inueniantur, sed timeantur. Quis enim securus esse potest in incertum pergens? Hoc autem solum incertum esse non debet, quod bonam uitam mala mors sequi non potest. Mala enim mors non est nisi ea sola quam mala sequuntur. Qui ergo bene mori uult, bene uiuat, quoniam ea que post mortem ueniunt contra ea disponuntur; et secundum ea retribuuntur que ante mortem in uita precedunt. Usque ad mortem meritum est; post mortem uero premium. Mors media est in qua dies Domini incipit,  dies hominis finem accipit. In die suo homo sibi relinquitur, ut quod uult operetur. In die uero Domini iam in potestate sua non est homo, sed in illius potestate ad quam uenit ut remuneretur. Propterea ad hominem pertinet ut id solum quod sibi commissum est bene disponere studeat; illud uero quod non commissum sed promissum sibi est illius arbitrio a quo illud impleri oportet relinquat. Multi querunt de exitu animarum quomodo a corporibus egrediantur anime, siue scilicet hoc modo, ut essentialiter et localiter foras egrediantur, ut extra esse incipiant quasi excluse, siue hoc solum illis egredi sit, quod se a uiuificatione corporum retrahunt; et quasi ad se colligentes a uegetatione corporis cessant, ut in semetipsis subsistant. uerbi gratia: Quando flatus  iste corporeus expiratur egreditur a corpore, et incipit essentialiter atque localiter extra corpus, qui prius essentialiter atque localiter intra corpus continebatur. Quando uero cortex arescere incipit in arbore, exit humor ab illo et contrahitur ad interiora, neque foras egreditur, ut extra sit, sed interius remanet in eo quod intus est siue in ligno siue in medulla ut in cortice ipso non sit. Tamen omnino exit a cortice ut in cortice iam non sit; neque exit quasi ad exteriora effusus, sed exit quasi ad interiora collectus. Et si forte humor rursus ab interiori suo prodeat, ut se iterum effundat in corticem, rursus reuirescit cortex ille, quoniam humor in ipso est in uita eius. Sic querunt de anima quando exit a corpore, utrum hoc solum illi exire sit quod se retrahit  ad se ad uiuificationem corporis; et in hoc ipso iam in corpore non est quod corpus uiuificare cessat. In hoc enim uidetur quod iam quodammodo extra omne corpus est quod sola in semetipsa subsistens ad corporis uiuificationem effusa non est. Quando uero in corpore non est, in loco non est quia locus non est nisi in corpore. Quando autem extra corpus est et extra locum est, quia inter ipsam et corpus non est locus; et equaliter distat ab omni corpore, quia inter ipsam et omne corpus nullum est corpus. Si uero inter ipsam et omne corpus nullum est corpus, constat profecto quod inter ipsam et omne corpus nullus est locus, quia locus non est ubi non est corpus. Quando igitur extra omne corpus est, quantum ad locum equaliter prope est omni corpori,  quia si extra corpus posita uni corpori propior, et alteri remotior esset, inter ipsam profecto et corpus spatium esset. Si spatium esset, locus esset; si locus esset, corpus esset. Si autem inter ipsam et omne corpus corpus esset, extra omne corpus corpus esset, quod fieri non potest. Itaque dicunt quod anima neque per corpus a corpore recedit, neque per corpus ad corpus accedit; et ideo nec loco mouetur, ut recedat a corpore quod est in loco; nec loco mouetur, ut accedat ad corpus quod est in loco. Inter omnem enim locum et id quod est in nullo loco nullus est locus. Propter hoc itaque dictum putant, quod spiritus creatus tempore quidem mouetur, quia mutabilis est; sed loco non mouetur,  quia nec loco mouetur recedens a corpore quod est in loco; nec loco mouetur accedens ad corpus quod est in loco. Neque enim loco mouetur quando recedit a loco, neque iterum loco mouetur quando accedit ad locum; etiam quando in corpore posita anima corpus localiter mouet, ipsa tamen localiter non mouetur. Si enim idcirco localiter moueri existimatur, quia in corpore est quod localiter mouetur, quare non similiter sapientia localiter moueri dicatur, quia in corde est quod localiter mouetur? Nam si dicitur quia per animam ipsam in corde est sapientia, cum anima ipsa per corpus localiter motum localiter moueri dicitur, quare non etiam per ipsam animam localiter motam sapientia que in anima est localiter moueri dicatur? Si uero hoc ratio non probat ut sapientia  localiter moueri dicatur, cum sit tamen in anima, quare anima localiter moueri dicetur, quamuis in corpore sit quod localiter moueri cernitur? Huiusmodi consideratione probant spiritum localiter non moueri, quamuis in corpore sit quod localiter mouetur, temperaliter tamen moueri, quia uicissitudini subiacens de alio in aliud mutatur. Sed nos in occultis nimis curiosos esse non oportet, ne forte plus presumamus quam possimus. Que sit uia spiritus? Deus nouit qui fecit eum. Nos autem neque scimus quomodo uenit neque comprehendimus quomodo recedit. Quando flatus iste corporeus attrahitur, corporaliter et localiter ingreditur; quando autem spiratur, corporaliter et localiter egreditur. Sed alia est natura spiritus, alia corporis.  Quando primo homini data est anima, inspirauit Deus in faciem eius spiraculum uite . Et quis dicere potest quomodo inspirauit Deus animam corpori uiuificando siue quia extra creatam ad uiuificandum immisit, siue quia ibidem fecit ubi posuit, et ab intus creatam uiuificationem prodire iussit; nec alia fuit inspiratio quam ipsa uiuificatio? Si ergo nescitur quomodo inspiratur, quomodo sciri potest qualiter expiratur? Deus inspirat, homo expirat. Deus mittit, homo remittit. Qua uia mittitur cum accedit, eadem remittitur cum recedit. Hoc unum scimus quod, recedente anima, corpus moritur; et ipsa separatio anime, mors corporis est. Hoc nobis sufficit scire quod recedit. Quomodo recedat ex abundanti est perscrutari. Multis tamen exemplis didicimus in exitu animarum  angelorum malorum siue bonorum presentiam adesse, qui illas pro meritis uel ad tormenta pertrahant, uel ad requiem deducant; sed et ipsas animas adhuc in corpore positas ante exitum multa aliquando de iis que futura sunt super eas; siue ex responso conscientie interioris, siue per reuelationes, exterius factas, prescisse cognouimus. Raptas etiam aliquando et iterum ad corpora reducta uisiones quasdam et reuelationes sibi factas narrasse siue de tormentis impiorum siue de gaudiis iustorum; et in his omnibus tamen nichil nisi uel corporale uel corporalibus simile recitasse; flumina, flammas, pontes, naues, domos, nemora, prata, flores, homines nigros, candidos, etc., qualia in hoc  mundo uideri et haberi solent, uel ad gaudium amari uel timeri ad tormentum. Se quoque solutas corporibus, manibus trahi, pedibus deduci, collo suspendi, flagellari, precipitari, et alia huiusmodi, que non nisi corporali nature conuenire omnino possunt. Que omnia si ita illic uisibiliter et corporaliter esse credimus, preter alia que absurda nascuntur, ipsas utique animas etiam a corporibus separatas corpora esse ad similitudinem corporum membris compactas atque distinctas confitemur. Ego quidem quod de hac re audiui tacere non debeo. Quidam probati testimonii frater narrauit mihi se a suo abbate ueraciter hoc affirmante audisse, quod cum aliquando ille ad quosdam fratres eminus constitutos uisitandos pergeret, in itinere, ut solet,  quodam loco hospitium accepit. Ubi factum tunc apud omnes eiusdem loci habitatores celebre paucis ante diebus contigisse didicit. Quidam peregrinus, orationis causa, ad sanctum Iacobum pergens, in eodem loco hospitatus est. Nocte, ut itinerantibus mos est, ante diluculum surrexit, egressus de uico in siluam que eidem uicina erat deuenit. Ibi a comitibus itineris casu, ut solet, discrimine uie disiunctus, deuiare cepit. Cumque longius processisset, obuium habet quemdam uenerandi habitus et uultus uirum, a quo interrogatus quis aut unde esset uel quo pergeret: nomen, patriam similiter et causam itineris exposuit. Ille se esse sanctum Iacobum ad quem tenderet protestatur. Se iam pridem omnia scisse; nunc uero quasi beneplacito et grato uenisse  obuiam deuotionem laudat, bonum propositum commendat; premium apud se magnum parari, nec longe esse iam remunerationem. Multis post hec uerbis hinc inde intercurrentibus, tandem miserias et dolores uite huius quales aut quante sint exponit; omne quod hic amatur quam cito fugiat; et pari modo omne quod timetur uel doletur quomodo sine mora transeat. Inter hec et huiusmodi quasi rationabili persuasione paulatim menti hominis nichil sinistrum suspicantis contemptum uite ingerit, metum mortis tollit. Postremo testatur nichil magis uero uirtutis expedire, quam ut hinc exire festinet, etsi alia uia non detur, manu sua fortiter mortem lacessat; et non permittat se in his doloribus diu teneri, qui gaudium sibi paratum esse non dubitat. Quid multa? Deceptus  fraudulente persuasioni assensum prebet, et iniecto ferro semetipsum iugulat. Comites eius diu per deuia quesitum tandem exstinctum inueniunt, ad uicum unde exierant cadauer exanime reportant: et quia hospes apud quem nocte illa manserat huius sceleris uerisimiliter conscius uidebatur, eamdem falsa criminatione ad penam exposcunt. Ille dum innocentiam suam sine causa periclitari cerneret et diuinum auxilium intima cordis deuotione sibi adesse imploraret, ecce subito qui mortuus fuerat surrexit et rem gestam cunctis astantibus et mirantibus exponens innocentem absoluit. Referebat se ab eodem angelo malo a quo ad interfectionem sui persuasus fuerat ad tormenta deductum. Sed  dum duceretur quemdam splendida facie uirum  euntibus occurrisse, eumque ereptum in celum ad thronum iudicis deduxisse, illicque, precibus pro ipso fusis, ut uite denuo redderetur obtinuisse. Ibi se multa millia angelorum uidisse affirmabat, de quorum tamen statu et facie interrogatus nichil in hoc mundo esse dicebat simile illis, quo illam quam in ipsis uiderat qualitatem exprimere potuisset, nisi forte ignem aut lucem; ipsam tamen longe et ualde dissimiliter. Memorem quidem se esse, sed exprimere nullo modo posse quod uiderat. Hoc quidem commemorare uoluimus ne mirum uideatur si animabus a corporibus egressis signa quedam corporalibus similia ad demonstrationem spiritualium  presentantur, que nisi in talibus et per talia ab animabus corpore exutis uiderentur; nullo modo ab eisdem ad corpora reuersis in corpore uiuentibus et corporalia tantum scientibus dicerentur. Quamuis enim illa aliter ibi a corporibus exute uidere possent, non tamen hic nobis aliter narrare possent, et manerent semper occulta illa; nec esset quod de illis nobis a redeuntibus diceretur, nisi exeuntibus, et uidentibus secundum ista monstraretur. Utrum autem anime que hinc amplius non reuersure exeunt, secundum hunc modum illa uideant aut sentiant, omnino dubium est, nisi quod probabilius uidetur, quod ille que in corporibus uiuentes per delectationem rerum uisibilium corporalibus imaginibus afficiuntur, a corporibus exeuntes in  eisdem illic imaginibus tormenta patiuntur. Neque enim omnino corporalem passibilitatem exuunt, quando corporalium imaginationibus delectationis praue usu impressis obuolute et inuolute exeunt. Que uero hic manentes se ab eisdem delectationibus et cogitationum phantasiis mundare ac spoliare studuerunt; illic postmodum postquam a corporibus egresse fuerint, penam in eis et tormenta non sentiunt; quia in hoc ipso quodammodo impassibiles existunt, quod nichil pena dignum secum ferunt.



CAP. III. De penis animarum.

Quidam putant animas corporalibus penis cruciari non posse, nisi per corpora et in corporibus manentes. Quapropter a corporibus exutas animas  nullas alias penas sustinere credunt, nisi eas solum quas conscientia intus accusatrix irrogat. Sed uerissime auctoritate sacri eloquii et catholice ueritatis probatur testimonio, corporali et materiali igne animas etiam nunc ante susceptionem corporum cruciari. Si enim demonibus qui sunt spiritus, corporalis ignis preparatus dicitur, quid mirum est si anime a corporibus exute corporali igne crucientur? Sed quomodo, inquiunt, anime sine corporibus a rebus corporalibus pati possunt? Ecce dicamus: Nescimus quomodo hoc fieri possit; nunquid ideo uerum non est quod nos nescimus quomodo est? Tamen quid mirum est si anime extra corpora patiuntur? Si leduntur dum ceduntur indute, cur non ledantur si cedantur exute? Si affici possunt  quando inter ipsas et illud a quo afficiuntur medium est illud per quod afficiuntur; nonne probabile est omnino multo magis eas affici debere, quando illi a quo afficiuntur immediate coniunguntur? Tamen hoc ubique querendum non est, ut quod iubemur credere nostra semper ratione discutere conemur. Scriptura sacra magistra fidei nostre hoc nobis dicit. Quid amplius querimus? Suscipiamus, non contradicamus. Beatus Gregorius dicit quod in eo ardent quod se ardentes uident. Quid sibi uult putatis hoc quod dicit, quod anime in eo ipso ardent quod ardorem suum uident? In rebus aliis corporalibus non est ita ut ardorem sentiat quicunque ignem conspicatur. Que est ergo uisio illa anime qua sentit omne quod uidet, uel si non  omne hoc certe quod ad penam uidet? An quia sensus anime quando per corpus egreditur ideo diuersis modis percipit; quia per diuersa instrumenta percipit, et ob hoc quedam eminus constituta, corporali sensu non percipit, quia ad percipienda illa instrumenta corporis sensus non sufficit? Ibi enim sensus deficit ubi amplius instrumentum non sufficit. Propterea illi sensus qui instrumenta magis sufficientia habent, maiorem in percipiendo uim habent. Oculus longe posita uidet; tactus uero sentire non potest nisi immediate coniuncta. Si instrumentum tangendi eque ut uidendi perspicax esset, eque tactus ut uisus eminus constituta perciperet. Quid ergo? Ubi instrumentorum diuersitas nulla erit, quare non omnis sensus equalis erit, ut  uidelicet idem sit illic uidere quod tangere, tangere quod dolere? Hoc tamen non nisi de illis intelligendum est qui idcirco a tormentis affici possunt, quia hinc exeuntes in corruptione uitiorum secum ferunt passibilitatem. Nec tamen quia sensum anime eminus affici dicimus, idcirco inter penas corporales et ipsam animam quasi aliqua locorum spatia collocamus, quia ipsa que in sui natura nulla dimensione tenditur, ubicunque presens est sensu per semetipsam etiam presens esse probatur. Quia enim in ipsa non est locus, inter ipsam et locum nullus est locus. Hec tamen omnia quia dictum est ratione humana inuestigari non possunt; in his mentem solidemus, que fides non dubia probat,  quod scilicet peccatrices anime que culpam non correxerunt in hac uita, penam habent post hanc uitam, que licet qualiter ab illis sentiatur a nobis non intelligatur, quid interest cum non ideo minus ab illis sentiatur, quamuis a nobis non intelligatur? Nil etenim refert a quibus rebus patiantur, sed quantum patiantur; quia uis doloris non in tormento sed in sensu patientis consistit. Quid enim prodesset etiamsi elementorum foris cruciantium materia abesset, et patientium tamen dolor intus propterea non minor esset? Ut quid ignem ac flammam times, nisi quia uri times? Sed si uulnera et plage non dolerent, quis arma aut tela timeret? uide ergo quod omnia hec a quibus dolor esse potest non timentur nisi propter ipsum dolorem. Tolle  sensum doloris, non est quod timeas. Poterat ergo Deus etiam sine elementis etiam materialibus animabus cruciandis sensum doloris dare; sed dignum est ut in eis puniantur in quibus peccauerunt prius quidem sine corporibus, sicut in ipsis peruerse sunt delectate; postea uero cum corporibus sicut in ipsis per corpora inique sunt operate.



CAP. Iu. De locis penarum.

Sicut peccatoribus cruciandis Deus penas corporales preparauit, ita etiam ad ipsas penas corporales loca corporalia distinxit. Quia enim ea que foris sunt opera eius non solum instrumenta sed etiam documenta esse debent eorum que inuisibiliter operatur; idcirco etiam et in corporalibus locis et tormenta impiorum et gaudia iustorum distinxit.  Infernus locus tormentorum est. Celum locus est gaudiorum. Bene etenim locus tormentorum est deorsum et locus gaudiorum sursum; quia et culpa deorsum premit, et iustitia sursum sustollit. Maxima tormenta locum in infimo habent; maxima gaudia in summo. Media autem bona et mala in medio, hoc est in hoc mundo mista sunt. Dicitur infernus esse inferior locus, in imo terre penis damnandorum preparatus. De quo tamen omnino certum non est in qua parte eius, id est utrum intra concauitatem illius siue extrinsecus in aliqua regione ambitus ipsius dispositus sit; quamuis tamen uerisimilius uideatur infra terram quasi carcerem quemdam, et uelut ergastulum tenebrarum collocatum. In hoc inferno dicunt ignem inexstinguibilem; et qui ut  semper ardeat nutrimento non egeat, ab initio mundi demonibus eternaliter cruciandis preparatum; in quo scilicet igne etiam homines maligni cum demonibus eternam penam passuri sunt, quia eis in hac uita positi ad culpam consenserunt. Ad hunc infernum anime sceleratorum a corporibus egresse statim retrudi existimantur, sicut e diuerso perfectorum iustorum, et qui ab hac uita purgati exeunt sine mora ad celum  deduci continuo creduntur, sicut scriptum est: Ubicunque fuerit corpus illuc congregabuntur aquile . Est autem alia pena post mortem que purgatoria dicitur. In  qua qui ab hac uita cum quibusdam culpis, iusti tamen et ad uitam predestinati exierunt, ad tempus cruciantur, ut purgentur, cuius locus omnino determinatus non est, nisi quia multis exemplis et reuelationibus animarum in eiusmodi pena positarum sepe numero monstratum est in hoc mundo illam exerceri, et fortassis probabilius erit ut in iis potissimum locis singule penam sustinere credantur, in quibus culpam commiserunt, sicut multi sepe documentis probatum est. Alia uero si qua sunt harum penarum loca non facile assignantur. Beatus Augustinus ex Epistola Petri ostendit quomodo apostate Angeli labentes in huius mundi ima detrusi sunt usque ad futuram in die iudicii ultimam damnationem. Nam quod Petrus carcerem uocat  caliginis inferi , idem Paulus tenebras appellasse ostenditur, dicens: Rectores tenebrarum harum spiritualia nequitie in celestibus . Hunc autem carcerem siue tenebras istas erem istum intelligimus esse. Unde et erie potestates dicuntur, in quo modo ipsi maligni spiritus ante ultimi iudicii diem et secundum aliquid ligati sunt, inquantum scilicet conscientia future damnationis constringuntur; et secundum aliquid soluti, inquantum uidelicet ad tentandos homines secundum moderamen diuine dispensationis ab illis interim maximis gehenne tormentis laxati uacare permittuntur. De inferno autem ubi ille eternus ignis paratus est cruciandis, beatus Gregorius in libro Dialogorum testatur hoc uerisimilius iudicari, ut,  sicut diximus, sub terra esse credatur propter Scripturam que dicit: Nec in celo nec in terra nec sub terra inuentum est qui librum signatum aperire potuisset . Queri autem non inconuenienter potest, utrum anime damnandorum, eorum scilicet qui ab impiis et sceleratissimis quadam uiuendi mensura in malitia inferiores fuerunt, egresse a corporibus statim ad inferni loca rapiantur; an uero in aliquibus aliis locis penalibus secundum occultam Dei dispensationem ab illis grauioribus gehenne tormentis adhuc interim differantur, ut uidelicet quemadmodum boni qui cum culpis quibusdam mansionibus detinentur, ut non statim ad gaudia celorum ascendant, ita quoque minus mali cum hinc egrediuntur quamuis damnandi, quibusdam  tamen leuioribus penis secundum modum seu mensuram culparum dispositis non statim ad tormenta inferni descendant. De perfectis quippe bonis dubium non est quin egredientes statim ad gaudia transeant. Similiter etiam et de ualde malis dubium non est, quin exeuntes hinc sine mora ad inferni tormenta descendant. De imperfectis quoque bonis certum est quod nunc interim quibusdam penis usque ad plenam uidelicet purgationem a uenturis gaudiis differantur. De imperfectis siue minus malis certum non est ubi nunc sint, donec in tempore uniuersalis resurrectionis receptis corporibus ab illa tormenta descendant ubi semper sint. Nam idcirco ab illis differri dicuntur, quia minus mali sunt; poterunt simili ratione non differri credi quia damnandi  sunt. Quid enim facit dilatio ubi emendatio uel purgatio esse non potest? Quod tamen quia occultum omnino est, nequaquam temere definiendum est.



CAP. u. De qualitate tormentorum gehennalium.

Hoc autem ualde dignum inquisitione uidetur, utrum scilicet solus ignis cruciatibus damnandorum preparatus sit, propterea quod illum solum ueritas commemorat, dicens: Ite, maledicti, in ignem eternum . Cum enim in hac uita non solum ab igne, sed etiam ab aliis elementis pene ac cruciatus proueniant, quare non etiam illic in aliis elementis sicut et in igne pene damnandorum consistant? De tormentis quippe impiorum scriptum est: Transeunt a frigoribus niuium ad calores ignium . Et iterum alibi: uermis eorum non morietur, et ignis eorum non exstinguetur . Nam si uermem quis ad solam compunctionem conscientie peccatricis referri uelit, et ob hoc quidem ignem corporalem, uermem autem non corporalem, sed spiritualem intelligendum putet, quid est quod alibi scriptum est: uindicta carnis impii ignis et uermis?  Si enim propterea ignis corporalis creditur, quia uindicta carnis est, quare non similiter uermis corporalis dicitur, quia in uindictam carnis paratus commemoratur? Propter huiusmodi non leuiter unum aliquid definiri potest. Tamen qui dixerit propterea carnis impii uindictam in uerme futuram esse et in igne, quia impius pro eo quod etiam in carne male uixit, et in carne cruciabitur per ignem,  et in spiritu per conscientie uermem, sane intelliget et uermem non moriturum in eterno cruciatu conscientie, et ignem non exstinguendum in carne. Sed quomodo illa frigora niuium et calores ignium interpretabimur, ad que cruciandi impii alternatim transire dicuntur? An forte hoc de illa tantum pena intelligendum est, quia nunc in spiritu ante ultimi iudicii diem cruciantur, ut uidelicet per uarietatem tormentorum ad illam unam et summam penam transeant; in qua sicut interminabiliter, ita etiam inuariabiliter subsistant. Ultima quippe damnatorum pena sicut cunctis penis maior esse non inconuenienter creditur, ita quoque in eo quod ceteris omnibus acrius est et uehementius excrucians, tormento esse non irrationabiliter putatur. Quod propterea  fortassis solum erit ut semper summum esse possit, quia quidquid pro illo mutaretur de illo minueretur. Quidam tamen fuerunt qui, sicut dictum est, tormenta gehenne spiritualiter tantum et non corporaliter intelligenda putauerunt, propterea quod quedam uerba scripturarum quasi idem asserentia inueniuntur. Dicunt enim quedam scripture quod substantia inferorum spiritualis est, non corporalis, etsi stridores dentium et fletus animarum spiritualia intelligi oportet; flammas quoque et tormenta non corporalia, sed spiritualia sunt cogitanda. Eiusmodi ambiguitatibus uerborum fluctuant qui non sunt radicati in fide. Quid enim necesse fuit propterea tormenta gehenne spiritualia tantum credere, quia substantia inferorum spiritualis et non corporalis  dicta est? Quid enim sunt inferi nisi spiritus maligni qui a summis ad infima et per culpam lapsi sunt et per penam depressi? Quorum nimirum substantia etiam post culpam non corporalis, sed spiritualis esse dicitur; quia, licet in eis uoluntas per malitiam ad aliud mutata sit, natura tamen etiam post eadem permansit. Animarum quoque nunc in inferis damnatarum substantia non corporalis, sed spiritualis recte perhibetur, quia nunc a corporibus solute in sola spirituali natura illic in tormentis detinentur. Et idcirco quod de ipsis in Scriptura sacra secundum naturam rerum corporalium commemoratur, merito non corporaliter sed spiritualiter intelligendum creditur. Nam si id quod ipse sunt  non corpus sed spiritus est, quod in ipsis est, non corporale, sed spirituale est intelligendum. In hunc ergo modum, ueraciter inferorum substantia spiritualis et non corporalis existimatur. Sed et illud quoque quod dicitur quod si fletus animarum et stridores dentium spiritualiter accipimus, flammas quoque tormentorum in ipsis non corporales, sed spirituales credere debemus, sic sane intelligi potest si cruciatus animarum qui ex flammis corporalibus generari creduntur, non corporaliter, id est mediantibus corporibus in ipsis fieri intelligantur. Multa sunt alia que uel ambigue dicta sunt, uel ambigue dici possunt. Sed aliud est rerum ueritas, aliud uerborum uarietas. Neque nos oportet propter multitudinem dicendi a simplicitate deuiare credendi. Dicit Augustinus in Enchiridio: Quod tempus quod inter  hominis mortem et ultimam resurrectionem positum est, animas abditis receptaculis continet sicut unaqueque digna est uel requie uel erumna. Ergo abdita sunt receptacula animarum, nec potest ab homine definiri quod non potest ab homine sciri. Item qualis sit intelligendus ignis ille gehenne, et quemadmodum igne corporali incorporei spiritus siue anime corporibus solute cruciari possint, non solum fidei christiane, sed sacri eloquii auctoritas non enodat.


Quod corporeus ignis gehenne non tantum corpora cruciabit, sed etiam spiritus. Augustinus De ciuitate Dei de eodem.

Gehenna, quod etiam stagnum ignis et sulphuris  dictum est, corporeus ignis erit, et cruciabit corpora damnatorum et hominum et demonum; solida hominum, eria demonum, aut tantum hominum corpora cum spiritibus; demones autem, spiritus sine corporibus herentes sumendo penam non in percipiendo uitam corporalibus ignibus. Cum enim non dicamus, quamuis miris, tamen ueris modis etiam spiritus incorporeos posse pena corporalis ignis affligi; si spiritus hominum etiam ipsi profecto incorporei et tunc potuerunt includi corporalibus membris, et tunc poterunt suorum corporum uinculis insolubiliter alligari?

Si uiuentis hominis incorporeus spiritus tenetur in corpore, cur non post mortem, cum incorporeus sit spiritus, etiam corporeo igne teneatur? Etenim  per ignem spiritum teneri dicimus, ut in tormento ignis sit uidendo atque sentiendo. Ignem namque eo ipso patitur quo uidet, et quia concremari se aspicit concrematur. Sicque fit ut res corporea incorpoream exurat, dum ex igne uisibili ardor ac dolor inuisibilis trahitur, ut per ignem corporeum mens incorporea etiam corporea flamma crucietur. Et post pauca: Dum ergo peccatorem diuitem damnatum ueritas in ignem perhibet, quisnam sapiens animas reproborum teneri ignibus neget?


Quod ignis gehenne ad aliquid lucebit et ad aliquid non lucebit. De eodem Gregorius in Moralibus.

Illa ultrix flamma uitiorum cremationem habet, et lumen non habet. Illic ignis et ad consolationem non  lucet, et tamen ut magis torqueat ad aliquid lucet. Nam sequaces quoque suos secum in tormento reprobi flamma illustrante uisuri sunt, quorum uiui amore deliquerunt, quatenus quorum uitam carnaliter contra precepta Conditoris amauerant, ipsorum quoque intuitus eos in augmento sue damnationis affligat. Sicut electis ignis ardere nouit ad solatium, et tamen ardere ad supplicium nescit, ita e diuerso gehenne flamma reprobis, et nequaquam lucet ad consolationis gratiam, et tamen lucet ad penam, ut damnatorum oculis ignis supplicii et nulla claritate candeat, et ad doloris cumulum electis qualiter crucientur ostendat.


Quod ignis gehenne ab initio sic creatus est ut nutrimento non egeat. Idem in eodem.

Omnipotentis iustitia futurorum prescientia ab  ipsa mundi origine gehenne ignem creauit, qui in pena reproborum semel esse inciperet, sed ardorem suum etiam sine lignis nunquam finiret. Ignis namque corporeus ut esse ignis ualeat corporeis indiget fomentis, qui cum necesse est ut seruetur per congesta ligna procul dubio nutritur, nec ualet nisi succensus esse, et nisi refotus subsistere. At contra gehenne ignis, cum sit corporeus et uniuersos reprobos corporaliter exurat, nec studio humano succenditur, nec lignis nutritur, sed creatus semel durat inexstinguibilis, et succensione non indiget, et ardore non caret. Bene ergo de iniquo dicitur: Deuorabit eum ignis qui non succenditur .


Quales sunt purgatorie pene in hac uita et quales post. Augustinus De ciuitate Dei.


In hac uita quidem mortali esse quasdam penas purgatorias confitemur, non quibus affliguntur quorum uita uel non inde fit melior, uel potius inde fit peior: sed illis sunt purgatorie qui eis cerciti corriguntur. Cetere omnes pene siue temporales siue sempiterne, sicut unusquisque diuina prouidentia tractandus est inferuntur; uel pro peccatis siue in preteritis, siue in quibus adhuc uiuit ille qui plectitur, uel pro exercendis declarandisque uirtutibus per homines et angelos siue bonos, siue malos. Sed temporales penas alii in hac uita tantum, alii post mortem, alii et nunc et tunc, uerumtamen ante iudicium illud seuerissimum nouissimumque patiuntur. Non autem uenient omnes in sempiternas penas,  que post illud iudicium future sunt, qui post mortem sustinent temporales. Nam quibusdam quod in isto non remittitur, remitti in futuro seculo, id est, ne futuri seculi eterno supplicio puniantur, confitemur. Rarissimi sunt autem qui nullas in hac uita, sed tantum post eam penas luant. Fuisse tamen aliquos qui usque ad decrepitam senectutem ne leuissimam quidem febriculam senserint, quantamcunque duxerint uitam; et ipsi nouimus et audiuimus, quanquam uita ipsa mortalium tota pena sit. Non enim parua est pena ipsa insipientia uel imperitia, que usque adeo fugienda merito iudicatur, ut per plenas doloribus penas pueri cogantur queque artificia uel litteras discere, ipsumque discere ad  quod penis adiguntur tam penale est eis, ut nonnunquam ipsas penas per quas compelluntur discere, malint ferre quam discere. Quis autem non exhorreat et mori eligat si proponatur ei aut mors per penam, aut rursus infantia? Que quidem quod non a risu, sed a fletu orditur, hanc lucem, quid malorum ingressa sit nesciens prophetizat quodammodo. Solum quando natus est ferunt risisse Zoroastrem. Nec tamen boni aliquid ei monstruosus risus ille portendit. Nam magicarum artium inuentor fuisse perhibetur. A Nino quippe rege Assyriorum bello superatus occubuit. uerum tanta est Dei misericordia in uasa misericordie que preparauit in gloriam, ut etiam prima hominis etas, id est infantia que sine ullo renisu subiacet carni, et secunda  que pueritia nuncupatur, ubi nondum ratio suscepit contra uitia pugnam, et fere sub omnibus uitiosis delectationibus iacet, quia licet fari iam ualeat, et ideo infantiam transisse uideatur, nondum in ea est precepti capax infirmitas mentis si sacramenta mediatoris acceperit, etiamsi hanc in eis annis uitam finiat, translata; scilicet a potestate tenebrarum in regnum Dei non solum penis non preparetur eternis, sed nec illa post mortem purgatoria tormenta patiatur. Sufficit enim sola spiritualis regeneratio, ne post mortem obsit quod carnalis generatio traxit cum morte. Cum autem uentum fuerit ad etatem que iam preceptum capit, et subdi iam potest legis imperio, suscipiendum est bellum contra uitia et gerendum acriter ne ad damnabilia  peccata perducat, et si quidem nondum uictoriarum consuetudine roborata sunt, facilius uincuntur et cedunt. Si autem uincere atque imperare consueuerunt, laboriosa difficultate uincuntur. Hoc autem bellum nunquam ullum esset, si natura humana per liberum arbitrium in rectitudine in qua facta est, perstitisset. Nunc uero que pacem felix habere noluit, secum pugnat infelix. Paucissimi autem sunt tante felicitatis ut ab ipsa ineunte adolescentia, nulla damnabilia peccata committant, uel in flagitiis uel in facinoribus uel in nefarie cuiusdam impietatis errore, sed magna spiritus largitate opprimant quidquid in eis posset carnali delectatione damnari. Plurimi uero precepto legis accepto  cum prius uicti fuerunt preualentibus uitiis preuaricatores eius effecti extunc ad gratiam confugiunt adiuuantem, qua fiant et amarius penitendo et uehementius pugnando prius Deo subditi, atque ita carni preposita mente uictores. Quisquis ergo cupit penas euadere sempiternas, non solum baptizetur, uerum et iustificetur in Christo; ac sic uere transeat a diabolo ad Christum. Nihil in edificio preponitur fundamento. Inueniemus ergo qui possit saluari per ignem, si prius inuenerimus quid sit habere in fundamento Christum. Si quis itaque Christianus diligit meretricem, eique adherens unum corpus efficitur, iam fundamentum non habet Christum. Si quis autem diligit uxorem suam secundum Christum, quis ei dubitet in fundamento esse Christum? Si  uero secundum hoc seculum, si carnaliter, si in morbo concupiscentie sicut et gentes que ignorant Deum, etiam hoc secundum ueniam concedit Apostolus; imo per Apostolum Christus. Potest ergo et iste in fundamento habere Christum. Si enim nichil ei talis affectionis uoluptatisque preponat, quamuis superedificet ligna, fenum, stipulam, Christus est fundamentum, propter hoc saluus erit per ignem; delicias quippe huius mundi amoresque terrenos propter coniugalem quidem copulam non damnabiles, tribulationis ignis exurit. Qui amat patrem aut matrem aut filium aut filiam super me, ait Dominus, non est me dignus . uerum qui has necessitudines sic amat carnaliter, ut tamen Christo Domino non preponat, malitque ipsis carere  quam Christo, si ad hunc fuerit articulum tentationis adductus, per ignem erit saluus, quia et earum amissione tantum necesse est urat dolor quantum heserat amor. Ac per hoc ei qui edificauit erit edificatio ista damnosa, quia non habebit quod superedificauit, et eorum amissione cruciabitur quibus fruendo utique letabatur. uide in Apostoli uerbis hominem edificantem super fundamentum, lapides pretiosos, aurum, argentum . Qui sine uxore est, inquit, cogitat que sunt Dei quomodo placeat Deo . uide alium edificantem ligna, fenum, stipulam . Qui autem matrimonio iunctus est, inquit, cogitat que sunt mundi, quo placeat uxori . uasa figuli probat fornax, et homines iustos tentatio tribulationis ;  et uniuscuiusque opus quale fuerit ignis probabit. Si cuius opus permanserit ; permanet enim quod quisque cogitat que sunt Dei quomodo placeat Deo , quod superedificauit, mercedem accipiet , id est unde cogitauit, hoc sumet. Si cuius opus arserit, damnum patietur ; quoniam quod dilexerat non habebit: Ipse autem saluus erit ; quia nulla eum tribulatio ab illius fundamenti stabilitate semouit. Si tamen quasi per ignem . Quod enim sine illiciente amore non habuit sine urente dolore non perdit. Ecce, quantum mihi uidetur, inuentus est ignis, qui nullum eorum damnet, sed unum ditet, alterum damnificet, ambos probet. Nullas quidem penas nisi purgatorias  uoluit esse post mortem, quoniam terris superiora sunt elementa er, aqua, ignis. Ex aliquo horum mundetur per expiatorias penas quod terrena cogitatione contractum est. Unde gentilis peta:

      . . . . . . . . . . . . Alie panduntur inanes
   Suspense ad uentos: aliis sub gurgite uasto.
Infectum eluitur scelus, aut exuritur igni. uIRG. Aeneid. lib. uI, u. 740 et seq.
Iniustum enim putant ut pro peccatis quamlibet magnis paruo scilicet tempore perpetratis pena quisque damnetur eterna, quasi ullius id usquam iustitia attendat ut tanta mora temporis quisque puniatur quanta mora temporis, unde puniretur admisit. Nunquid in uinculis tandiu quisque iudicandus  est esse debere quandiu fecit unde meruit alligari, cum iustissime annosas penas seruus in compedibus pendat qui uerbo aut ictu celerrime transeunte uel lacessiuit Dominum uel plagauit? Quod ergo de sempiterno supplicio damnatorum per suum prophetam Dominus dixit fiet omnino fiet: uermis eorum non morietur; et ignis eorum non exstinguetur . Utrumque horum scilicet ignem atque uermem uolunt quidam ad anime penas non ad corporis pertinere quia scriptum est: Sicut tinea uestimentum et uermis lignum, sic meror excruciat cor uiri . Qui uero penas et anime et corporis in illo supplicio futuras non dubitant, igne uri corpus; animam autem rodi quodammodo uerme meroris affirmant. Quod etsi credibilius  dicitur, quia utique absurdum est ibi dolorem aut corporis aut anime defuturum. Ego tamen facilius existimo ut ad corpus dicam utrumque pertinere quam neutrum. Legitur quippe in ueteribus Scripturis: uindicta carnis impii uermis et ignis . Potuit breuius dici uindicta impii. Cur ergo dictum est carnis impii nisi quia utrumque, id est uermis et ignis pena erit carnis? Quomodo ergo uerum est, inquiunt, quod ait Christus noster: In qua mensura mensi fueritis in eadem remetietur uobis ; si temporale peccatum supplicio punitur eterno? Nec attendunt non propter equale spatium temporis, sed propter uicissitudinem mali, id est ut qui mala fecerit mala patiatur dictam fuisse eamdem mensuram. De iudiciis enim et condemnationibus  Dominus loquebatur. Proinde qui iudicat et condemnat iniuste, si iudicatur et condemnatur iuste in eadem mensura recipit, quamuis non hoc quod dedit. Iudicio enim fecit et iudicio patitur, quamuis damnatione fecerit, quod iniquum est, patitur quod iustum est. Nec quisquam existit qui censeat tam cito nocentium finienda esse tormenta, quam cito factum est homicidium, adulterium uel sacrilegium uel quodlibet aliud scelus, non temporis longitudine sed iniquitatis et impietatis magnitudine metiendum.



CAP. uI. De cura pro mortuis agenda ex Augustino in Enchiridio.

Neque negandum est defunctorum animas pietate suorum uiuentium reuelari, cum pro illis sacrificium  mediatoris offertur, uel eleemosyne in Ecclesia fiunt. Sed eis hec prosunt qui cum uiuerent hec sibi ut possint prodesse meruerunt. Est enim quidam uiuendi modus nec tam bonus ut non requirat ista post mortem; nec tam malus ut ei ista non prosint post mortem. Est enim talis in bono ut hec non requirat; et est rursus talis in malo ut nec habens ualeat cum ab hac uita transierit adiuuari. Quocirca omne meritum comparatur, quo possit post hanc uitam releuari quispiam uel grauari. Nemo autem se speret quod hic neglexerit cum obierit apud Deum promereri. Non igitur illa que pro defunctis frequentat Ecclesia commendandis, illi apostolice sententie sunt aduersa qua dictum  est: Omnes enim astabimus ante tribunal Christi ut referat unusquisque secundum ea que per corpus gessit, siue bonum siue malum ; quia hoc etiam meritum sibi quisque cum in corpore uiueret comparauit, ut ei possint ista prodesse. Non enim omnibus prosunt. Et cur non omnibus nisi propter differentiam uite quam quisque gessit in corpore? Quum ergo sacrificia siue altaris siue quarumcunque eleemosynarum pro baptizatis defunctis omnibus offeruntur, pro ualde bonis gratiarum actiones sunt, pro non ualde malis propitiationes, pro ualde malis etiamsi nulla sunt adiumenta mortuorum qualescunque uiuorum consolationes sunt. Quibus autem prosunt aut ad hoc prosunt, ut sit uera remissio, aut certe ut tolerabilior fiat ipsa damnatio.



CAP. uII. Quibus prosit post mortem, uel quomodo quod pro illis fit. Augustinus De ciuitate Dei.


Est itaque quidam modus uite nec tam male ut iis qui in ea uiuunt nichil prosit ad capessendum regnum celorum largitas eleemosynarum; quibus etiam iustorum sustentatur inopia. Et fiunt amici qui eis in eterna tabernacula suscipiant, nec tam bone ut ad tantam beatitudinem adipiscendam eis ipsa sufficiat, nisi eorum meritis quos amicos fecerunt misericordiam consequantur. Mirari autem soleo etiam apud uirgilium reperiri istam sententiam ubi Dominus ait: Facite uobis amicos de mammona iniquitatis, ut ipsis recipiant uos in eterna habitacula . Nam cum Elisios campos peta  ille describeret, ubi putant habitare animas beatorum, non solum ibi posuit eos qui propriis meritis ad illas sedes peruenire potuerunt, sed adiecit atque ait:

Quique sui memores alios fecere merendo, uIRG. Aeneid. lib. uI, u. 664.
id est qui promeruerunt alios, eosque sui memores promerendo fecerunt. Prorsus tanquam diceretur eis quod frequentatur ore Christiano cum se cuique sanctorum humilis quisque commendat, et dicit: Memor esto mei atque ut esse possit promerendo efficit. Sed quis iste sit modus et que sint ista peccata que ita impediunt peruentionem ad regnum Dei, ut tamen sanctorum amicorum meritis impetrent indulgentiam: difficillimum est inuenire, periculosissimum  definire. Ego certe usque ad hoc tempus cum inde satagerem ad eorum indaginem peruenire non potui. Nunc uero dum uenialis iniquitatis etiamsi perseueret ignoratur modus; profecto et studium in meliora proficiendi orando et instando uigilantius adhibetur et faciendi de mammona iniquitatis sanctos amicos cura non spernitur. uerum ista liberatio que fit siue suis quibusque orationibus siue intercedentibus sanctis, id agit ut in ignem non mittatur eternum; non ut cum fuerit missus post quantumcunque tempus inde eruatur.


De eodem idem libro secundo.

Non existimemus ad mortuos pro quibus curam  gerimus peruenire nisi quod pro eis siue altaris siue orationum siue eleemosynarum sacrificiis solemniter supplicamus, quamuis non pro quibus fiunt omnibus prosunt, sed iis tantum pro quibus dum uiuunt comparatur ut prosint. Sed quia non discernimus qui sint, oportet ea pro regeneratis omnibus farere, ut nullus eorum pretermittatur ad quos hec beneficia possint et debeant peruenire. Melius enim supererunt ista iis quibus nec obsunt nec prosunt, quam eis deerunt quibus prosunt. Diligentius tamen facit hoc quisque pro necessariis suis quod pro illo fiat similiter a suis. Corpori autem humano quidquid impenditur non est presidium salutis sed humanitatis officium, secundum affectum quo nemo unquam carnem suam odio habet. Unde oportet ut  qui potest pro carne proximi curam gerat, cum ille inde recesserit qui gerebat.



CAP. uIII. De exsequiis idem in eodem libro primo.

Curatio funeris, conditio sepulture; pompa exsequiarum, magis sunt uiuorum solatia quam mortuorum subsidia. Si aliquid prodest impio sepultura pretiosa, oberit uilis aut nulla pio. Preclaras exsequias in conspectu hominum, purpurato illi diuiti exhibuit famulorum turba; sed multo clariores in conspectu Domini ulceroso illi pauperi ministerium prebuit angelorum, qui eum extulerunt non in marmoreum tumulum, sed in Abrahe gremium.



CAP. IX. De sacrificio pro defunctis. Gregorius in Dialog.

Si culpe post mortem insolubiles non sunt, multorum  solet animas etiam post mortem sacra oblatio hostie salutaris adiuuare.



CAP. X. Quibus prosit. Idem in eodem.

Sed sciendum est quia illis sacre uictime mortuis prosunt, qui hic bene uiuendo obtinuerunt, ut eos etiam post mortem bona adiuuent: que hic pro ipsis ab illis fiunt. Hec namque singulariter uictima ab eterno interitu animam saluat, que illam nobis unigeniti mortem representat. Qui licet surgens a mortuis iam non moritur, et mors ei ultra non dominabitur , tamen in seipso immortaliter atque incorruptibiliter uiuens pro nobis iterum hoc mysterio sacre oblationis immolatur. Eius quippe ibi corpus sumitur, eius caro populi salute partitur; eius sanguis non in manus infidelium sed in ora  fidelium funditur. Hinc ergo pensemus quale sit pro nobis hoc sacrificium quod pro oblatione nostra passionem unigeniti Filii semper imitatur. Quis enim  fidelium habere dubium possit in ipsa immolationis hora ad sacerdotis uocem celo aperiri  ; in illo Iesu mysterio angelorum choros adesse; summis ima sociari, terrena celestibus iungi; unum quoque ex uisibilibus atque inuisibilibus fieri?



CAP. XI. Utrum anime sciunt que in hoc seculo geruntur.

Querunt nonnulli de animabus carne solutis, utrum cognitionem habeant eorum que in hac uita geruntur, maxime illorum qui iam in gaudio Domini sui et in abscondito faciei eius, ueri luminis illustratione letantur. Adiiciunt quoque illud de animabus sanctorum quod multi in questionem adducunt, an preces supplicantium audiunt; et cum ad intercedendum inuocantur, utrum uota postulantium usque ad  ipsorum cognitionem perueniunt. Difficile est de huiusmodi iudicare. Quomodo enim scientia nostra certa esse potest de ipsis, qui eam quam de nobis habent scientiam nec capere possumus nec inuestigare? Hoc unum certum est sanctorum animas in secreto diuine contemplationis constitutas eorum que foris aguntur tantum scire quantum illis uel ad gaudium uel nobis ad auxilium prodesse constat. Nos intercessores querimus apud Deum. Quid amplius uis? Times ne forte non orent, qui semper orant? Quomodo non orabunt pro te quando tu oras, qui quando tu non oras, orare tamen non cessant? Sed non audiunt, inquis; et ego in uentum uerba infundo, non audientibus et non intelligentibus loquens. Ecce dicamus. Non audiunt sancti uerba postulantium, neque  ad beatitudinem illorum attinet, ista nosse que foris aguntur. Ecce dicamus. Non audiunt. Nunquid Deus non audit? Quid ergo labores inuestigare, quid audiant et quantum audiant sancti quos oras, cum ipse Deus audiat propter quem oras? Ipse uidet humilitatem tuam, qui remuneraturus est deuotionem tuam. Tamen si audiunt et quantum audiunt, quid est audire nisi scire? Unum enim est lumen in quo et audiunt ad percipiendum; et uident ad cognoscendum. In quo si quid forte foris agitur quod modo interim non audiunt, aut non uident mysterium est dispensationis non detrimentum felicitatis. Inueniuntur tamen quidam sanctorum Patrum quedam ita dixisse quasi nichil sit in creaturis quod non uideant qui uident omnia uidentem. Ego amplius  iudicare non presumo, nisi hoc solum quoniam tantum uident quantum illi placitum est quam uident et in quo uident.



PARS SEPTIMA DECIMA. DE FINE SAECULI.



CAP. I. De tempore aduentus Christi in nouissimo Augustinus ad Esycium.


De Saluatoris aduentu qui exspectatur in fine, tempora dinumerare non audeo, nec aliquem prophetam de hac re numerum annorum existimo prefinisse. Sed potius illud preualere quod ipse Dominus ait: Nemo potest cognoscere tempora que Pater posuit in sua potestate . Tempora ergo computare hoc est chronous ut sciamus quando sit huius seculi, uel aduentus Domini nichil aliud mihi uidetur quam scire uelle quod ipse ait, scire neminem posse. Opportunitas uero illius temporis profecto non erit, antequam predicetur Euangelium uniuerso orbi in testimonium omnibus gentibus. Apertissima enim de hac re legitur sententia  Saluatoris dicentis: Et predicabitur hoc Euangelium regni in uniuerso orbe in testimonium omnibus gentibus. Tunc ueniet finis . Tunc ueniet quid est nisi ante non ueniet? Quanto post ergo ueniat incertum nobis est. Ante tamen non esse uenturum dubitare utique non debemus. Si ergo latet, quando Ecclesia fructificante atque crescente, uniuersus omnino a mari usque ad mare orbis implebitur, procul dubio latet quando finis erit. Ante quippe non erit. Tunc reuelabitur ille iniquus, id est Antichristus, quem Dominus iehsu Christus interficiet spiritu oris sui .



CAP. II. De ultima tribulatione. Augustinus de ciuitate Dei.

Tunc soluetur Satanas de custodia sua et exibit  ad seducendas nationes, que sunt in quatuor angulis terre: Gog et Magog, quorum interpretationem nominum esse comperimus: Gog tectum, Magog de tecto; tanquam domus et ipse qui procedit de domo. Gentes ergo sunt in quibus diabolum uelut in abysso superius intelligebamus inclusum, et ipse de illis quodam modo sese efferens et procedens, ut ille sint tectum, ipse de tecto.



CAP. III. Quare modo diabolus ligatur.

Alligatio diaboli est non permitti exercere totam tentationem quam potest uel ui, uel dolo ad seducendos homines in partem suam cogendo uiolenter, fraudulenterue fallendo. Quod si permitteretur in tam longo tempore et tanta infirmitate multorum  plurimos tales quales Deus perpeti id non uult et fideles deiiceret et ne crederent impediret, quod ne faceret alligatus est. Tunc enim soluetur quando et breue tempus erit. Nam tribus annis et sex mensibus legitur suis totis suorumque uiribus seuiturus, et tales erunt cum quibus ei belligerandum est, ut uinci tanto eius impetu insidiisque non possint. Soluetur autem Satanas in fine seculi ut quam fortem  aduersarium Dei ciuitas superauerit, cum ingenti gloria sui redemptoris, adiutoris, liberatoris aspiciat.



CAP. Iu. Quare in nouissimo soluetur.

Exibit autem, ut dictum est, Satanas in apertam persecutionem, de latebris erumpet odiorum. Hec enim erit nouissima persecutio nouissimo imminente iudicio, quam sancta Ecclesia toto terrarum orbe patietur, uniuersa uidelicet ciuitas Christi ab uniuersa ciuitate diaboli quantacunque erit, utraque super terram. Unde apostolus: Refrigescet caritas multorum et abundabit iniquitas . Unde Daniel: Et erit, inquit, tempus tribulationis qualis non fuit ex quo nata est gens super terram, usque ad tempus illud .



CAP. u. Quanto tempore erit ultima tribulatio.

 Hec persecutio nouissima futura ab Antichristo tribus annis et sex mensibus erit. Non enim ueniet ad uiuos et mortuos iudicandos Christus, nisi prius uenerit ad seducendos in anima mortuos aduersarius eius Antichristus, quem Dominus iehsu interficiet spiritu cris sui .



CAP. uI. De aduentu Elie et Henoch.

ueniet tunc Elias Thesbites antequam ueniat dies Domini magnus et illustris, qui conuertet cor patris ad filium, et cor hominis ad proximum suum; ne forte ueniens percutiam terram penitus . Per hunc Eliam magnum mirabilemque prophetam et posita sibi lege nouissimo tempore ante iudicium Iudeos in Christum uerum, id est in Christum nostrum esse credituros celeberrimum est, in sermonibus  cordibusque fidelium. Ipse quippe ante aduentum iudicis Saluatoris non immerito speratur esse uenturus, qui etiam nunc uiuere non immerito creditur. Curru namque igneo raptus est de rebus humanis, quod euidentissime sacra Scriptura testatur . Cum uenerit ergo exponendo legem spiritualiter quam nunc Iudei carnaliter sapiunt, conuertet cor patris ad filium, id est corda patrum ad filios. Sic enim cor patrum conuertetur ad filios cum intelligentia patrum perducetur ad intelligentiam filiorum, et cor filiorum ad patres eorum dum in id quod senserunt illi, consentient et isti.



CAP. uII. De qualitate persone iudicis. Augustinus de Trinitate.

 Cum uenerit Filius hominis in gloria sua et omnes angeli eius cum eo, tunc congregabuntur ante eum omnes gentes . Et Iudei quippe qui in malitia perseuerantes in illo iudicio puniendi sunt, sicut alibi scriptum est: uidebunt in quem pupugerunt . Cum enim boni et mali uisuri sunt iudicem uiuorum et mortuorum: procul dubio cum uidere mali non poterunt nisi  secundum formam qua Filius hominis est. Sed tamen in claritate in qua iudicabit non in humilitate in qua iudicatus est. Non enim Christus iterum in cruce uidendus est. Ceterum illam Dei formam in qua equalis est Patri, procul dubio impii non uidebunt. Non enim sunt mundicordes. Beati enim mundicordes, quoniam ipsi Deum uidebunt . Alioquin si Filius Dei iudex in forma in qua equalis est Patri etiam impiis cum iudicaturus est apparebit, quid est quod pro magno dilectori suo pollicetur, dicens ego diligam eum et ostendam meipsum illi?  Quapropter Filius hominis iudicaturus est; nec tamen ex humana potestate, sed ex ea qua Filius Dei est. Et rursus Filius Dei iudicaturus est, nec tamen in ea forma apparens in qua Deus est  equalis Patri, sed in ea qua Filius hominis est. Itaque utrumque dici potest, et Filius hominis iudicabit, et non Filius hominis iudicabit, quia Filius hominis iudicabit ut uerum sit quod ait: Cum uenerit Filius hominis tunc congregabuntur ante eum omnes gentes. Et non Filius hominis iudicabit, ut uerum sit quod ait: Ego non iudico, et ego non quero gloriam meam; est qui querat et iudicet . Nam secundum id quod in iudicio non forma Dei sed forma Filii hominis apparebit; nec ipse Pater iudicabit. Secundum hoc enim dictum est: Pater non iudicat quemquam, sed omne iudicium dedit Filio . Secundum autem quod dictum est: dedit Pater Filio uitam habere in semetipso ; non utique dicitur Pater non iudicat quemquam. Secundum hoc enim quod  equalem Pater genuit Filium, iudicat cum illo. Secundum hoc ergo dictum est quod in iudicio non forma Dei sed forma Filii hominis apparebit; non quia non iudicabit qui dedit omne iudicium Filio, cum de illo dicat Filius: Et qui querat et iudicet; sed ita dictum est: Pater non iudicat quemquam, sed omne iudicium dedit Filio; ac si diceretur: Patrem nemo uidebit in iudicio uiuorum et mortuorum, sed omnes Filium; quia et Filius hominis est ut possit ab impiis uideri, cum et illi uidebunt in quem pupugerunt. Omne igitur iudicium dedit Filio, quia iudex in forma Filii hominis apparebit, que forma non est Patris sed Filii; nec in ea Filii in qua equalis est Patri, sed in qua minor est Patre, ut sit in  iudicio conspicuus bonis et malis. Quando autem iudicem uidebunt mali non eis uidebitur bonus, quia non ad eum corde gaudebunt, sed tunc se plangent omnes tribus terre . In numero utique malorum omnium et infidelium; uisio illa Filii hominis nec bonum erit impiis qui mittentur in ignem eternum, nec summum bonum erit iustis. Adhuc enim uocat eos ad regnum quod eis paratum est ab initio mundi. Sicut enim illis dicet: Ite in ignem eternum ; sic istis: uenite, benedicti Patris mei, possidete paratum uobis regnum . Et sicut ibunt illi in combustionem eternam, sic iusti in uitam eternam. Quid est autem uita eterna nisi ut cognoscant te, inquit, unum Deum uiuum et quem misisti Iesum Christum?  Sed iam  in illa claritate de qua dicit Patri: quam habui apud te priusquam mundus fieret . Tunc tradet regnum Deo et Patri, ut intret seruus bonus in gaudium Domini sui.



CAP. uIII. De celeritate iudicii, Augustinus ad Consentium.

In atomo dicit Apostolus, hoc est in puncto temporis, quod diuidi non potest in ictu oculi; hoc est in summa celeritate et in nouissima tuba, hoc est in nouissimo signo quod dabitur, ut ista compleantur. Canet enim, inquit, tuba et mortui resurgent incorrupti et nos commutabimur . Ergo istam commutationem in melius sine dubitatione oportet intelligi, quia omnes et iusti et iniusti resurrecturi sunt. Sed sicut Dominus in Euangelio loquitur: Qui  bene fecerunt in resurrectionem uite; qui male egerunt in resurrectionem iudicii ; iudicium appellans penam sempiternam, sicut alio loco: Qui non credit, inquit, iam iudicatus est . Proinde illi qui ad iudicium resurrecti sunt non commutabuntur in illam incorruptelam, que nec doloris penam uel corruptionem pati potest. Illa namque fidelium est atque sanctorum. Isti uero perpetua damnatione cruciabuntur: quia ignis eorum non exstinguetur, et uermis eorum non morietur . Ac per hoc incorrupti quidem resurgent integritate membrorum, sed tamen corrumpendi dolore penarum cum audierint: Ite in ignem eternum, qui paratus est diabolo et angelis eius . A quo auditu malo iustus non timebit



CAP. IX. De eodem.


Et ut radius oculi nostri non citius peruenit ad propinquiora, tardius ad longinquiora, sed utraque interualla parili celeritate contingit, ita cum in ictu oculi, sicut Apostolus dicit , sit resurrectio mortuorum; omnipotentie Dei et ineffabili nutui tam facile est queque recentia, quam diuturno tempore dilapsa cadauera suscitare.



CAP. X. De eodem.

Erit iudicium ipso inopinato Domini aduentu celerrimum, quod tardissimum putabatur; quia ipsas conscientias sine sermonis prolixitate conuincet. In cogitationibus enim, sicut scriptum est, impii interrogatio erit . Et Apostolus: Cogitationibus, inquit,  accusantibus siue excusantibus in die qua iudicabit Deus occulta hominum secundum Euangelium meum, per Iesum Christum . Etiam sic Dominus futurus est testis intelligendus uelox cum sine mora reuocaturus est in memoriam, unde conuincat et puniat conscientiam.



CAP. XI. De ordine resurgendi.

Propheta Isaias: Resurgent, inquit, mortui; et resurgent qui erant in sepulchris . Unde Apostolus: Ipse Dominus: in iussu et in uoce archangeli et in tuba Dei descendet de celo et mortui qui in Christo sunt resurgent primi. Deinde nos uiuentes qui reliqui sumus simul rapiemur cum illis in nubibus obuiam Christo in era. Et ita semper cum Domino erimus . Hec apostolica resurrectionem  mortuorum futuram quando ueniet Christus utique ad uiuos et mortuos iudicandos preclarissime ostendunt. Sed queri solet utrum illi quos hic uiuentes inuenturus est Christus, quorum personas in se atque illos qui tunc secum uiuebant transfigurabat Apostolus, nunquam omnino morituri sint, an ipso temporis puncto quo cum resurgentibus rapientur in nubibus obuiam Christo in era ad immortalitatem per mortem mira celeritate transibunt. Si ergo sanctos qui reperientur Christo ueniente uiuentes, eique in obuiam rapientur crediderimus in eodem raptu de mortalibus corporibus exituros; et ad eadem mox immortalia redituros, nullas in uerbis Apostoli patiemur angustias, siue ubi dicit: Tu quod seminas non uiuificatur nisi prius moriatur :  siue ubi dicit: Omnes resurgemus aut omnes dormiemus ; quia nec illi per immortalitatem uiuificabuntur, nisi quamlibet paululum tamen ante moriantur; ac per hoc et a resurrectione non erunt alieni, quam dormitione precedunt quamuis breuissima, non tamen nulla.



CAP. XII. Quomodo intelligendum est quod scriptum est: uiuos et mortuos iudicabit.

Duobus modis accipitur, quod uiuos et mortuos iudicabit. Siue uiuos intelligimus quos hic nondum mortuos, sed adhuc in ista carne uiuentes inuenturus est eius aduentus; mortuos autem qui de corpore priusquam ueniat, exierunt uel exituri sunt. Siue uiuos iustos et mortuos iniustos, quoniam iudica bunt iusti, iudicabuntur iniusti.



CAP. XIII. De resurrectione corporum, qualiter aut qualia resurgent.


Sunt nonnulli qui considerantes quod spiritus a carne soluitur, quod caro in putredinem uertitur, quod putredo in puluerem redigitur, quod puluis in elementa soluitur ut nequaquam ab humanis oculis uideatur; resurrectionem fieri posse desperant. Et dum arida ossa inspiciunt, hec uestiri carnibus rursumque ad uitam uiridescere posse diffidunt, qui resurrectionis fidem ex obedientia non tenent certe hanc tenere ex ratione debuerunt. Quid enim quotidie nisi resurrectionem nostram in elementis mundus imitatur? Per quotidiana quippe momenta lux ipsa temporalis quasi moritur, dum superuenientibus  noctis tenebris ea que aspiciebatur subtrahitur; et quasi quotidie resurgit dum lux ablata oculis suppressa iterum nocte reparatur. Per momenta quippe temporum cernimus arbusta uiriditatem foliorum amittere; a fructuum prolatione cessare. Et ecce quasi ex arescente subito ligno uelut quadam resurrectione ueniente, uidemus folia erumpere, fructus grandescere, et totam arborem rediuiuo decore uestiri. Sed ecce resurrectionem audio, effectum tamen ipsius resurrectionis exquiro. Credo namque quod resurrecturus sum, sed uolo ut audiam qualis. Sciendum quippe mihi est utrum in quodam alio subtili fortasse uel erio, an in eo quo maneo corpore surgam. Sed si in erio corpore resurrexero, iam non ero ego qui resurgo. Nam quomodo  est uera resurrectio, si uera non poterit esse caro? Aperta ergo ratio suggerit quod, si uera caro non fuerit, procul dubio resurrectio uera non erit. Neque enim recta resurrectio dici potest, ubi non surgit quod ceciderit. Unde etiam Redemptor noster dubitantibus de sua resurrectione discipulis ostendit manus et latus; palpanda ossa, et carnem prebuit, dicens: Palpate et uidete quia spiritus carnem et ossa non habet, sicut me uidetis habere . Iam uero de resurrectione carnis, non sicut quidam resurrexerunt iterumque sunt mortui; sed in uitam eternam sicut Christi ipsius resurrectio, quemadmodum possum breuiter disputare, et omnibus questionibus que de hac remoueri solent satisfacere non inuenio. Resurrecturam tamen carnem  omnium quicunque nati sunt, nascuntur, et mortui sunt, et morientur, nullo modo Christianus debet dubitare. Unde prima occurrit de abortiuis fetibus questio, qui iam quidem nati sunt in uteris matrum, sed nondum ita nati ut iam possint renasci. Si resurrectos eos dixerimus qui iam formati sunt utcunque tolerari potest quod dicitur. Informes uero abortiuos quis non procliuius perire arbitretur sicut semina que concepta non fuerint? Sed negare quis audeat et si affirmare non audeat, id acturam resurrectionem, ut quidquid forme defuit impleatur, atque ita non si perfectio que accessura erat tempore quemadmodum non erunt uitia que accesserunt tempore, ut neque in eo quod aptum et congruum dies allaturi fuerant, natura fraudetur, neque in eo  quod aduersum et contrarium dies attulerit, natura turpetur; sed integrabitur quod nondum erat, et integrum instaurabitur quod nondum fuerat uitiatum.



CAP. XIu. De abortiuis et monstris utrum resurgent et qualia.

Super hoc scrupulosissime quidem inter doctissimos queri solet et disputari potest, quod utrum ab homine inueniri possit ignoro. Quando incipit homo, in utero uiuere utrum sit quedam occulta uita, que nondum motibus uiuentis appareat. Nam negare uixisse puerperia que propterea membratim exsecantur et eiiciuntur ex uteris pregnantium, ne matrem quoque  occidant,  impudentia nimia uidetur. Ex quo autem incipit homo uiuere, ex illo utique iam mori potest. Mortuus uero ubicunque mors illi potuit euenire, quomodo ad resurrectionem non pertineat mortuorum reperire non possum. Neque enim monstra que nascuntur et uiuunt quamlibet cito moriantur, aut resurrectura negabuntur, aut uitiata resurrectura credenda sunt, aut non potius correcta emendataque natura. Absit enim ut illum bimembrem qui nuper natus est in oriente de quo fratres dilectissimi qui eum uiderunt retulerunt; beatus Hieronymus presbyter scriptum reliquit, absit, inquam, ut unum duplicem hominem, ac non potius duos homines quod futurum fuerat si gemini nascerentur, resurrecturos existimemus! Ita et cetera que singuli  quique partus uel amplius uel minus aliquid habendo quadam nimia deformitate monstra dicuntur, ad humane nature figuram resurrectione reuocabuntur, ita ut singula sua corpora obtineant, nullis coherentibus etiam quecunque coherentia nata fuerant; sed seorsum sibi singulis sua membra gestantibus, quibus humani corporis complebitur integritas. Non perit Deo terrena materies de qua mortalium creatur caro, sed in quemlibet puluerem cineremue soluatur in quoslibet halitus aurasque diffugiat, in quamcunque aliorum substantiam uel in ipsa elementa uertatur, in quorumcunque animalium uel hominum cibum cedat, carnemque mutetur; illi anime humane puncto temporis redibit que illam primitus ut homo fieret, atque cresceret  animauit.



CAP. Xu. De modo resurrectionis.

Membrorum omnium reformatio non solum ex terra uerum etiam ex aliorum elementorum secretissimo sinu, quo dilapsa cadauera recesserunt in temporis puncto reddenda et redintegranda promittitur. Ipsa itaque terrena materies que discedente anima fit cadauer; non ita resurrectione reparabitur, ut ea que dilabuntur, et in alias atque alias aliarum rerum species formasque uertuntur, quamuis ad corpus redeant unde dilapse sunt, ad easdem quoque corporis partes ubi fuerunt redire necesse sit. Alioquin si capillus redit, quod tam crebra tonsura detraxit, si unguibus quod totius dempsit exsectio immoderata et indecens cogitantibus et ideo  resurrectionem carnis non credentibus occurrit informitas. Sed, quemadmodum si statua cuiuslibet uolubilis metalli, aut in igne liquesceret, aut contereretur in puluerem, aut confunderetur in massam, et eam uelit artifex rursus ex illius mensure quantitate reparare, nichil interesset ad eius integritatem que particula materie cuique membro statue redderetur, dum tamen totum ex quo constituta fuerat restituta resumeret; ita Deus mirabiliter atque ineffabiliter artifex de toto quo caro nostra constiterat eam mirabili et ineffabili celeritate restituet. Nec aliquid attinebit ad eius rei integritatem, utrum capili ad capillos redeant, an ungues ad ungues, an quidquid eorum perierat mutetur in carnem, et in alias partes corporis reuocetur curante artificis  prouidentia ne quid indecens fiat. Nec illud est consequens ut ideo diuersa statura sit reuiuiscentium singulorum, quia fuerat diuersa uiuentium, aut macri cum eadem macie, aut pingues cum eadem pinguedine reuiuiscant. Sed si hoc est in consil o Creatoris, ut in effigie sua cuiuscunque proprietas et discernibilis similitudo seruetur; in ceteris autem corporis bonis equalia cuncta reddantur, ita modificabitur illa in unoquoque materies, ut nec aliquid ex ea pereat; et quod alicui defuerit ille suppleat qui de nichilo potuit quod uoluit operari. Si autem in corporibus resurgentium rationabilis inequalitas erit, sicut est uocum quibus impletur cantus, hoc fiet cuique de materia corporis sui, quod et hominem  reddat angelicis cetibus et nichil inconueniens eorum sensibus ingerat. Indecorum quippe aliquid ibi non erit; sed quidquid futurum est hoc decebit, quia nec futurum est si non decebit.



CAP. XuI. Exemplum supradictorum.

Si enim statuam potest artifex homo  conflare et pulcherrimam reddere ita ut nichil substantie sed sola deformitas pereat, ac si quid in illa forma priore indecenter exstabat, nec parilitati partium congruebat, non de toto unde fecerat amputare atque separare, sed ita conspergere uniuersa atque miscere, ut nec feditatem faciat nec minuat quantitatem, quid de Omnipotente sentiendum est?



CAP. XuII. Quod sanctorum corpora sine uitio resurgent, et incorruptibilia.


Resurgent igitur sanctorum corpora sine ullo uitio, sine ulla deformitate, sicut sine ulla corruptione, onere, difficultate. In quibus tanta felicitas erit, propter quod et spiritualia dicta sunt cum procul dubio corpora futura sint, non spiritus. Sed sicut nunc animale corpus dicitur, quod nunc corpus non anima est, ita tunc spirituale corpus erit, corpus tamen non spiritus erit. Proinde quantum attinet ad corruptionem que nunc aggrauat animam , et uitia quibus caro aduersus spiritum concupiscit , tunc non erit caro sed corpus, quia et celestia corpora perhibentur. Propter quod dictum est: Caro et sanguis regnum Dei non possidebunt . Et tanquam exponens quid dixerit:  neque incorruptio, inquit, corruptionem possidebis : quod prius dixit caro et sanguis, hoc posterius dixit corruptio; et quod prius dixit regnum Dei, hoc posterius incorruptionem. Quantum autem attinet ad substantiam etiam tunc caro erit. Propter quod post resurrectionem corpus Christi caro appellatum est. Ideo ait Apostolus: Seminatur corpus animale, surget spirituale ; quoniam tanta erit concordia carnis et spiritus uiuificante spiritu sine sustentaculo alicuius indigentie subditam carnem, ut nichil nobis repugnet ex nobis, sed sicut foris neminem, ita nec intus nosmetipsos patiemur inimicos



CAP. XuIII. Quod infantes non in ea statura resurgent qua mortui sunt.

 Quid ergo dicturi sumus de infantibus, nisi quod non in ea resurrecturi sunt corporis exiguitate, qua mortui. Sed quod eis tardius accessurum erat tempore hoc sunt illo Dei opere miro atque celerrimo recepturi? In sententia quippe Domini ubi ait: Capillus capitis uestri non peribit , dictum est non defuturum esse quod fuit; non autem negatum est adfuturum quod defuit. Defuit autem infanti mortuo perfecta quantitas sui corporis. Perfectio quippe infanti deest utique perfectio magnitudinis corporalis, que cum accesserit iam statura longiore esse non possit. Hunc perfectionis modum sic habent omnes, ut cum illo concipiantur atque nascantur; sed habent in ratione non in mole, sicut  ipsa membra omnia iam sunt latentia in semine cum etiam natis nonnulla adhuc desint, sicut dentes aut si quid eiusmodi. In qua ratione uniuscuiusque materie indita corporali iam quodammodo ut ita dicam lineatum uidetur esse quod nondum est imo quod latet, sed accessu temporis erit, uel potius apparebit. In hoc ergo infans iam aut breuis aut longus est, qui longus breuisue futurus est. Restat ergo ut suam recipiat quisque mensuram, qualem habuit in iuuentute, etiam si senex est mortuus, uel fuerat habiturus, si ante est defunctus, ut nec ultra nec citra iuuenilem formam resurgant corpora mortuorum, sed in ea etate de robore usque ad quam Christum peruenisse cognouimus. Circa triginta quippe annos definierunt esse etiam seculi huius doctissimi homines  iuuentutem, que cum fuerit spatio proprio terminata inde iam hominem in detrimenta uergere grauioris ac sensualis etatis; et ideo non esse dictum in mensuram corporis uel in mensuram stature, sed in mensuram etatis plenitudinis Christi .



CAP. XIX. Quod omnes in eadem statura resurgent quam in perfecta uel iuuenili etate scilicet habuerunt uel habituri fuerunt.

Illud quod ait Apostolus: Predestinatos conformes fieri imaginis Filii Dei , potest sic accipi, ut quemadmodum nobis ille mortalitate, ita nos illi efficiamur immortalitate conformes. Si autem in his uerbis qua forma resurrectura sint corpora sumus admoniti, sicut illa mensura, ita et ista  conformatio non quantitatis intelligenda est, sed etatis. Resurgent itaque omnes tam magni corpore quam uel erant uel futuri erant iuuenili etate. Si quis uero in eo corporis modo in quo defunctus est, resurrecturum unumquemque contendit, non est cum illo laboriosa contradictione pugnandum.



CAP. XX. Utrum reprobi cum uitiis surgent.

Quicunque uero ab illa perditionis massa que facta est per hominem primum non liberantur per unum mediatorem Dei et hominum, resurgent quidem etiam ipsi unusquisque cum sua carne, sed ut cum diabolo et eius angelis puniantur. Utrum sane ipsi cum uitiis et deformitatibus suorum corporum resurgant, quecunque in eis deformia et uitiosa  membra gestauerunt inquirendo laborare quid opus est? Neque enim fatigare nos debet incerta eorum uel habitudo uel pulchritudo quorum erit certa et sempiterna damnatio. Nec moueat quomodo erit in eis corpus incorruptibile, si dolere poterit, aut quomodo corruptibile si non poterit. Non enim est uera uita nisi ubi feliciter uiuitur, nec uera incorruptio nisi ubi salus nullo dolore corrumpitur. Ubi autem infelix mori non sinitur, et ut ita dicam mors ipsa non moritur; et ubi dolor perpetuus non interimit, sed affligit ipsa corruptio et non finitur; hec in Scripturis sanctis secunda mors  dicitur. Nec prima tamen qua suum corpus anima relinquere cogitur, nec secunda qua penale corpus anima relinquere non permittitur homini  accidisset, si nemo peccasset. Mitissima sane omnium pena erit eorum, qui preter peccatum quod originale traxerunt, nullum insuper addiderunt, et in ceteris que addiderunt tanto quisque ibi tolerabiliorem habebit damnationem quanto hic habebit minorem iniquitatem.



CAP. XXI. Quomodo terrena corpora in celo manebunt.

Necesse est, aiunt quidam, ut terrena corpora naturale pondus uel in terra teneat uel cogat ad terram; et ideo in celo esse non possunt. Primi quidem illi homines in terra erant nemorosa atque fructuosa que paradisi nomen obtinuit, et de ponderibus elementorum sic argumentantur. Quoniam  scilicet a magistro Platone didicerunt: mundi duo corpora maxima atque postrema duobus mediis: ere scilicet et aqua esse copulata atque coniuncta. Ac per hoc, inquiunt, quoniam terra ab hinc sursum uersus est prima secunda aqua super terram, tertius er super aquam, quartum super erem celum, Non potest esse terrenum corpus in celo. Momentis enim propriis ut ordinem suum teneant sua elementa librantur. Ecce qualibus argumentis omnipotentie Dei humana contradicit infirmitas quam possidet uanitas.

Quid ergo faciunt in ere terrena tot corpora, cum a terra sit er tertius, nisi forte qui per plumarum et pennarum leuitatem donauit auium terrenis corporibus ut portentur in ere, immortalibus  factis corporibus hominum non poterit donare uirtutem qua in celo etiam possint habitare: nam cum terrenorum corporum sicut onera gestando sentire consueuimus, quanto maior est quantitas tanto fit maior et grauitas; tamen membra sue carnis leuiora portat anima cum in sanitate robusta sunt, quam in languore cum macra sunt. Et cum aliis gestantibus onerosior sit saluus et ualidus quam exilis et morbidus; ipse tamen ad suum corpus mouendum et portandum agilior est cum in bona ualetudine plus habet molis, quam cum in peste uel fame minimum roboris. Tantum ualet etiam in habendis terrenis corporibus quamuis adhuc corruptibilibus atque mortalibus non quantitatis pondus; sed temperationis modus. Et quis uerbis explicet  quantum distat inter presentem quam dicimus sanitatem et immortalitatem futuram? Non itaque redarguunt nostram fidem philosophi de corporum ponderibus. Est enim sic hinc sursum uersus terra prima, aqua, secunda, er tertius, celum quartum, ut super omnia sit anime natura. Nam et Aristoteles quartum corpus eam dixit esse, et Plato nullum. Si quintum esset, certe superius esset ceteris. Cum uero nullum est, multo magis superat omnia. In terreno ergo quid facit corpore? in hac mole quid agit subtilior omnibus? In hac pondere quid agit leuior omnibus; in hac tarditate quid agit celerior omnibus? Itane per huius tam excellentis nature meritum non poterit effici ut corpus eius  leuetur in celum? Et cum ualeat nunc natura corporum terrenorum deprimere animas deorsum aliquando et anime leuare sursum terrena corpora non ualebunt? Postremo si ita est elementorum ordo dispositus, ut secundum Platonem duobus mediis, id est ere et aqua; duo extrema, id est ignis et terra iungantur, celique obtineant illi summum locum; hec autem imum uelut fundamentum mundi, et ideo in celo non potest esse terra. Cur est ignis in terra? Secundum hanc quippe ratione ista duo elementa in locis propriis, imo ac summo terra et ignis esse debuerunt, ut quemadmodum nolunt in summo esse posse quod imi est, ita nec in imo esse posset quod summi est. Sicut ergo nullam putant uel esse uel futuram esse particulam terre in celo,  ita nullam particulam uidere debuimus ignis in terra. Nunc uero non solum in terris, uerum etiam sub terris ita est, ut eum eructent uertices montium, preter quod in usibus hominum et esse ignem in terra et eum nasci uidemus de terra, quandoquidem et de lignis et lapidibus nascitur, que sunt corpora sine dubitatione terrena. Cur ergo nolunt ut credamus naturam corporum terrenorum aliquando incorruptibilem factam celo conuenientem futuram sicut nunc ignis corruptibilis his conuenit terris? Nihil igitur asserunt ex ponderibus atque ordine elementorum unde omnipotenti Deo quo minus faciat corpora nostra talia ut etiam in celo possint habitare, prescribant.



CAP. XXII. Quale sit futurum iudicium.

 Quedam uis intelligenda est diuina qua fiet ut cuique opera sua uel bona uel mala cuncta in memoriam reuocentur, et mentis intuitu mira celeritate cernantur, ut accuset uel excuset scientia conscientiam, atque ita simul et omnes et singuli iudicentur. Que nimirum uis diuina libri nomen accepit. In ea quippe quodammodo legitur quidquid a faciente recolitur.



CAP. XXIII. Quod Deus conscientia nostra teste utetur ad iudicandum nos.

Adueniente iudice uniuscuiusque conscientia ad testimonium erit deducta. Tunc omnis ante oculos culpa reducitur, et mens super gehenne incendia suo grauius igne cruciatur.

 Necesse est sepius cogitemus quales erimus in die iudicii purissimis angelorum conspectibus offerendi, et eterno iudici rationem de libris conscientie reddituri. Remotis enim omnibus probationibus, certum est in die illa ipsum ante se hominem constituendum, et ipsam sibi animam in cordis speculo demonstrandam, et testes contra eam non de foris aliunde, sed intus de semetipsa proferendos; adiicienda erunt non aliqua peregrina, sed nimium nota testimonia, id est opera sua.



CAP. XXIu. Qualiter Deus in presenti iudicet.

Iudicat Deus hoc tempore non solum uniuersaliter de genere hominum atque demonum, ut miseri sint propter primorum meritum peccatorum, sed etiam de singulorum operibus propriis que gerunt  arbitrio uoluntatis. Nescimus enim quo iudicio Dei bonus ille sit pauper; malus ille sit diues. Iste gaudeat quem pro suis perditis moribus cruciari debuisse persuadet; exeat de iudicio non solum inultus uerum etiam damnatus, innocens aut iniquitate iudicis pressus, aut falsis obrutus testimoniis. Econtrario scelestus aduersarius eius non solum impunitus; uerum etiam iudicatus insultet. Inspius optime ualeat, pius languoribus tabescat, latrocinentur sanissimi iuuenes; et qui nec uerbo quemquam ledere potuerunt, diuersa morborum atrocitate affligantur. Infantes utiles rebus humanis immatura morte rapiantur, et qui uidetur nec nasci debuisse insuper diutissime uiuat plenus criminibus, sublimetur honoribus, et hominem sine querela  tenebre ignobilitatis abscondant, et cetera huiusmodi.



CAP. XXu. De eodem.

Nunc quando non solum in malo sunt boni, et in bono mali quod uidetur iniustum, uerum etiam plerumque et malis mala eueniunt, et bonis bona proueniunt; magis inscrutabilia sunt iudicia Dei et inuestigabiles uie eius . Cum uero ad illud Dei iudicium uenerimus, quod tempus iam prope dies iudicii et aliquando dies Domini nuncupatur, non solum quecunque tunc iudicabuntur, uerum etiam quecunque ab initio iudicata, et quecunque usque ad illud tempus iudicanda sunt, apparebunt esse iustissima. Ubi hoc quoque manifestabitur, quam iusto iudicio Dei fiat, ut nunc tam multa ac  pene omnia iusta iudicia Dei lateant sensus mentesque mortalium, cum tamen in hac re piorum fidem non lateat iustum esse quod latet.



CAP. XXuI. De eodem.

Cum ualde occulta sint diuina iudicia cur in hac uita nonnunquam bonis male sit, et malis bene, tunc occultiora sunt cum et bonis hic bene est, et malis male. Nam cum bonis male est, et malis bene, hoc fortasse deprehenditur quod et boni si qua deliquerunt hic recipiunt, ut ab eterna plenius damnatione liberentur; et mali bona que pro hac uita faciunt hic inueniunt, ut ad sola in posterum tormenta pertrahantur. Unde et ardenti diuiti in  inferno dicitur. Memento, fili, quia accepisti bona in uita tua, et Lazarus similiter mala . At cum bonis hic bene est, et malis male, incertum ualde fit utrum bona idcirco boni accipiant, ut prouocati ad aliquid melius crescant, an iusto iudicio atque latenti hic suorum operum remunerationem percipiant, ut a premiis uite sequentis inanescant. Et utrum malos idcirco aduersa feriant, et ut ab eternis suppliciis defendant, an hic eorum pena incipiat, ut quandoque complenda ad ultima gehenne tormenta perducat.



CAP. XXuII. De eodem.

Duobus modis in hac uita hominem iudicat Deus; quia aut per mala presentia irrogare iam tormenta  sequentia incipit, aut tormenta sequentia flagellis presentibus exstinguit.



CAP. XXuIII. Ubi erunt corporaliter sancti quando mundus ardebit.

Querat forsan aliquis si post factum iudicium iste mundus ardebit, antequam pro illo celum nouum et terra noua reponatur, eo ipso tempore conflagrationis eius ubi erunt sancti, cum eos habentes corpora in aliquo corporali loco esse necesse sit?  Possumus respondere futuros eos esse in superioribus partibus quo ita non ascendet flamma illius incendii, quemadmodum nec unda diluuii. Talia quippe illis inerunt corpora, ut illic sint ubi esse uoluerint. Sed nec ignem conflagrationis illius pertimescent immortales atque incorruptibiles facti, sicut uirorum trium illorum corruptibilia corpora atque mortalia in camino ardenti illesa uiuere potuerunt .



PARS OCTAuA DECIMA. DE STATU FUTURI SAECULI.



CAP. I. De innouatione mundi.


Iudicatis iis qui scripti non sunt in libro uite, et in eternum ignem missis, qui ignis cuiusmodi et in qua mundi uel terre parte futurus sit hominum scire arbitror neminem, nisi forte cui spiritus diuinus ostenderit. Tunc figura huius mundi mundanorum ignium conflagratione preteribit, sicut factum est mundanorum aquarum inundatione diluuium. Illa itaque ut dixit conflagratione mundana elementorum corruptibilium qualitates, que corruptibilibus nostris corporibus congruebant ardendo penitus interibunt, atque ipsa substantia eas qualitates habebit, que corporibus immortalibus mirabili mutatione conueniat, ut scilicet mundus innouatus in melius aperte accommodetur hominibus etiam carne  innouatis in melius.



CAP. II. Quid proderit eterna pena malorum bonis.

Iniqui ad aliquid ardebunt scilicet ut iusti omnes et in Domino uideant gaudia que percipiunt, et in illis respiciant supplicia que euaserunt, quatenus tanto magis in eternum diuina gratia ditiores se esse cognoscant, quanto apertius in eternum mala puniri conspiciunt, que eius adiutorio uicerunt.



CAP. III. Quod boni malos uidebunt, non mali bonos, et de secunda morte.

Qui erunt in penis, quid agatur intus in gaudio Domini nesciunt; qui uero erunt in illo gaudio quid  agatur foris in tenebris exterioribus sciunt. Non enim nulla, sed sempiterna mors erit, quando nec uiuere anima poterit Deum non habendo, nec doloribus corporis carere moriendo. Primo mors animam pellit a corpore nolentem; secunda mors animam nolentem tenet in corpore. Ab utraque morte communiter id habetur, ut quod non uult anima de suo corpore patiatur.



CAP. Iu. Quod mali idcirco semper uiuent, ut semper moriantur.

Illic anima posita beata esse perdidit, et esse non perdidit. Ex qua re semper cogitur, ut et mortem sine morte, defectum sine defectu, et finem  sine fine patiatur, quatenus ei et mors immortalis sit, et defectus indeficiens, et finis infinitus.



CAP. u. Quod ignis eternus non aqualiter cruciabit omnes.

Manet dissimilitudo passorum etiam in similitudine passionum, et licet sub eodem tormento, non est idem uirtus et uitium. Nam sicut sub uno igne aurum rutilat, palea fumat; et sub eadem tribula stipule comminuuntur, frumenta purgantur, nec ideo cum oleo amurca confunditur, quia eodem preli pondere exprimitur; ita una eademque uis irruens bonos probat, purgat, eliquat; malos damnat, uastat, exterminat. Tantum autem interest non qualia, sed qualis quisque patiatur.



CAP. uI. De eodem.

 Nequaquam negandum est etiam ipsum eternum ignem pro diuersitate meritorum quamuis malorum aliis leuiorem, aliis futurum esse grauiorem, siue ipsius uis atque ardor pro pena digna cuiusque uarietur, siue ipse equaliter ardeat, sed non equali molestia sentiatur.



CAP. uII. De eodem.

Unus quidem est gehenne ignis; sed non omnes uno modo cruciat peccatores. Uniuscuiusque enim quantum exigit culpa tantum illic sentietur pena. Nam sicut in hoc mundo sub uno sole multi constituuntur; nec tamen eiusdem solis ardorem equaliter sentiunt; quia alius plus estuat atque alius minus, ita illic in uno igne non unus est modus incendii; quia quod hic diuersitas corporum, hoc illic  agit diuersitas peccatorum, ut et ignem non dissimilem habeant, et tamen eosdem singulos dissimiliter exurat.



CAP. uIII. Quomodo iustum sit ut pro temporali culpa eterna pena reddatur.

Quomodo ergo uerum est, inquiunt, quod ait Christus uester: In qua mensura mensi fueritis, in eadem remetietur uobis , si temporale peccatum supplicio punitur eterno? Nec attendunt non propter equale spatium temporis, sed propter uicissitudinem mali, id est ut qui mala fecerit mala patiatur, dictam fuisse eamdem mensuram. De iudiciis enim et condemnationibus Dominus  loquebatur. Proinde qui iudicat et condemnat iniuste, si iudicatur et condemnatur iuste; in eadem mensura recipit, quamuis non hoc quid dedit. Iudicio enim fecit, et iudicio patitur. Quamuis damnationem fecerit quod iniquum est, patitur damnationem quod iustum est. Nec quisquam existit qui concedat tam cito nocentium finienda esse tormenta, quam cito factum est homicidium, uel adulterium uel sacrilegium, nec quodlibet aliud scelus, non temporis longitudine, sed iniquitatis et impietatis magnitudine metiendum.



CAP. IX. De eodem.

Christus ait: In qua mensura mensi fueritis remetietur uobis , id est quod feceris, patieris. Non ut si stuprum fecerit, stuprum  patiatur, sed quod peccato isto facit legi, hoc ei lex faciat, id est quia legem talia prohibentem de sua uita abstulit; auferat eum etiam ipsa lex de hominum uita quam regit. Idem: Nolite iudicare et non iudicabimini. In quo enim iudicio iudicaueritis, iudicabimini . Nunquid si iniquo iudicio iudicabunt, iniquo iudicabuntur? Absit! Nulla quippe iniquitas apud Deum, sed ita dictum est: In quo iudicio iudicaueritis, in eo iudicabimini, tanquam si diceretur: In qua uoluntate benefeceritis in ipsa liberamini, uel in qua uoluntate malefeceritis in ipsa puniemini. Ex qualitatibus quippe uoluntatum non ex temporum spatiis siue recte facta siue peccata metientur. Alioquin maius peccatum habetur arborem deiicere, quam hominem occidere. Illud  enim fit longa mora, ictibus multis; hoc uno ictu, breuissimo tempore. In hac quippe sententia ad hoc solum eadem mensura est, ut quod prestitit, ei non prestetur. Atque ita quod ipse iudicatur erit eternum quamuis quod iudicauerit eternum esse nequiuerit. In eadem igitur mensura quamuis non eternorum malefactorum eterna supplicia remetientur, ut quia eternam uoluit habere peccati perfruitionem, inueniat eternam uindicte seueritatem.



CAP. X. De eodem.

Scire uelim quomodo iustum sit, ut culpa que cum fine perpetrata est, sine fine puniatur. Gregorius: Hoc recte diceretur, si districtus iudex non corda hominum sed facta pensaret. Iniqui enim ideo  cum fine deliquerunt, quia cum fine uixerunt. Nam uoluissent utique si potuissent sine fine uiuere, ut potuissent sine fine peccare. Ostendunt enim quia in peccato semper uiuere cupiunt, qui nunquam desinunt peccare dum uiuunt. Ad magnam ergo iustitiam iudicantis pertinet, ut nunquam careant supplicio, qui in hac uita noluerunt carere peccato.



CAP. XI. Quomodo diabolus nunc cruciatur, et quomodo in futuro cruciabitur.

Antiquus hostis nequitie sue uinculis astrictus, aliud est quod nunc patitur, aluid quod in fine patietur. Quia enim a lucis intime ordine cecidit nunc semetipsum intrinsecus horroris caligine confundit. Sed post hac amaritudine inuoluetur, quia superbie eius  supplicia non solum omnimoda, sed etiam infinita preparantur. Que uidelicet eius pena tunc initium accipit, cum districtus ad extremum iudex uenit.



CAP. XII. De eodem.

A morte autem carnis alieno diabolo, unde nimium superbus incedit, mors alterius generis preparatur; in eterno igne tartari. Quo non solum cum terrenis, sed etiam cum eriis corporibus excruciari spiritus possint.



CAP. XIII. Quod post damnationem reproborum sancti plenius cognoscunt gratiam Dei.

Remanentibus igitur angelis et hominibus reprobis in eterna pena, tunc sancti scient plenius quid boni contulerit eis gratia.



CAP. XIu. Quod, damnatis malis, sancti in uitam eternam intrabunt.


Sicut enim impiis dicet: Ite in ignem eternum , sic iustis: uenite, benedicti Patris mei, possidete, etc.  Et sicut ibunt illi in combustionem eternam, sic iusti in uitam eternam. Quid est autem uita eterna, sine ut cognoscant te, inquit, unum uerum Deum, et quem misisti Iesum Christum?  Sed iam in illa claritate de qua dicit Patri: Quam habui apud te prius quam mundus fieret ; tunc tradet regnum Deo, et Patri , ut intret seruus bonus in gaudium Domini sui .



CAP. Xu. Quomodo iusti tunc non compatientur malis.

Et ubi est quod sancti sunt si pro inimicis suis  quos tunc ardere uidebunt, non orabunt quibus utique dictum est: Pro inimicis uestris orate? . Orant pro inimicis suis eo tempore quo possunt ad fructuosam penitentiam eorum corda conuertere atque ipsa conuersione saluare. Quid enim aliud pro inimicis orandum est, nisi hoc quod ait Apostolus: Ut det Deus illis penitentiam ad cognoscendam ueritatem, et resipiscant a diaboli laqueis a quo capti tenentur ad ipsius uoluntatem .


De eodem.

Placeat quod dicis. Et quomodo pro illis tunc orabitur, qui iam nullatenus possunt ad iustitie opera ab iniquitate commutari. Eadem itaque causa est cur non oretur, tunc pro hominibus igne eterno  damnatis, que nunc etiam causa est ut non oretur pro diabolo, angelisque eius, eterno supplicio deputatis. Que nunc etiam causa est ut non orent sancti homines pro hominibus infidelibus impiisque defunctis, nisi quia eis utique quos eterno supplicio deputatos iam nouerunt ante illum iudicis iusti conspectum orationis sue meritum cassari refugiunt? Quoniam nunc quoque uiuentes iusti et mortuis et damnatis et iniustis minime compatiuntur, quando adhuc aliquid iudicabile de sua causa sese perpeti etiam ipsi nouerunt. Qui tanto districtius tunc iniquorum tormenta despiciunt, quanto ab omni uitio corruptionis exuti ipsi iam iustitie uicinius atque arctius inherebunt. Sic quippe eorum  mentes per hoc quod iustissimo inherent iudici, uis districtionis absorbet ut omnino eis non libeat quidquid ab illius eterne regule subtilitate discordat.



CAP. XuI. De uisione Dei.

Si queris utrum possit Deus uideri respondeo: Potest. Si queris unde sciam? respondeo: Quia in uerissima Scriptura legitur: Beati mundo corde quoniam ipsi Deum uidebunt . Si queris quomodo dictus sit inuisibilis si uideri potest, respondeo. Inuisibilem esse natura. uideri autem potest cum uult sicut uult. Plurimis enim uisus est non sicut est, sed quali specie illi placuit apparere. Quid est ergo quod eadem dicit auctoritas: Deum nemo uidit unquam , et quod Apostolus  planius explicans: Quem nemo, inquit, hominum uidit nec uidere potest . Quomodo ergo Deum uidit Abraham, Isaac, Iacob, Iob, Moyses, Micheas, Isaias, et si qui alii sunt de quibus ueracissima Scriptura testatur, quoniam Deum uiderint; si Deum nemo uidit unquam nec uidere potest? Magna questio est quomodo non sit contrarium quod tot antiqui uiderunt Deum: si Deum nemo uidit unquam; quem nemo hominum uidit nec uidere potest. Certe refelli non potest, ut dicit Ambrosius, uel Patrem, uel Filium, uel Spiritum sanctum; si tamen est sancti Spiritus uisio ea specie uideri quam uoluntas elegerit, non natura formauerit. Quoniam spiritum quoque uisum accepimus in columba, et ideo: Deum nemo uidit unquam,  quia eam que in Deo habitat plenitudinem diuinitatis nemo conspexit, nemo mente aut oculis comprehendit. Unde Moyses ait Deo cum quo ut amicus amico facie ad faciem loquebatur. Si inueni gratiam ante te, ostende mihi temetipsum . Quid ergo, ille non erat ipse? Si non esset ipse non ei diceret: Ostende mihi temetipsum, sed ostende mihi Deum. Et tamen si eius naturam substantiamque conspiceret, multo minus diceret ostende mihi temetipsum. Ipse ergo erat in ea specie qua apparere uoluerat; non autem ipse apparebat in natura propria quam Moyses uidere cupiebat, Ea quippe promittitur sanctis in alia uita. Unde quod responsum est Moysi; uerum est, quia nemo potest uidere  faciem Dei et uiuere , id est nemo potest eum in hoc uita uiuens uidere sicuti est. Nam multi uiderunt, sed quod uoluntas elegit, non quod natura formauit. Si queris quomodo eum uidit uel Cain sceleratus; quando de suo scelere ab illo interrogatus et iudicatus est, uel etiam ipse diabolus quando uenit cum angelis ut coram illo assisteret ; si beati mundi corde, quoniam ipsi Deum uidebunt? Respondeo: non quidem esse consequens ut etiam uideant Deum qui uoces ab eo factas aliquando audiunt. Neque enim uiderunt eum qui audierunt, quando dixit ad Filium: et clarificaui et iterum clarificabo . uerumtamen non est mirandum si aliquando etiam non mundi corde uideant Deum in specie, quam uoluntas eius fecerit;  latente inuisibili et apud se incommutabili manente natura. Si queris utrum etiam sicuti aliquando possit uideri; respondeo filiis hoc esse promissum de quibus dictum est: Scimus quoniam cum apparuerit similes ei erimus quoniam, uidebimus cum sicuti est . Non enim queritur quomodo uideatur Deus in ea specie qua in isto seculo quibusdam uoluit apparere; sed quomodo uideatur in illo regno ubi eum filii eius uidebunt sicuti est. Tunc quippe satiabitur in bonis desiderium eorum. Non enim indigni Deum uidebunt, de quibus dictum est: Tollatur impius ne uideat gloriam Dei , quibus etiam dicetur. Ite in ignem eternum etc. . Promisit autem Deus se ostensurum dilectoribus suis cum Patre unum Deum non quomodo  in hoc seculo in corpore uisus est a bonis et malis. In iudicio enim futuro quo sic uenturus est quomodo uisus est, iens in celum; hoc est in eadem forma filii hominis, eamdem formam uidebunt quibus dicturus est. Esuriui et non dedistis mihi manducare ; quia et Iudei uidebunt in quem pupugerunt , non illam Dei formam in qua non rapinam arbitratus est esse equalis Deo . In illa Dei forma tunc uidebunt Deum qui uidebunt sicuti est. Nec ideo uidebunt, quia pauperes spiritu in hac uita fuerunt, quia mites, quia lugentes, etc. Sed quia mundo sunt corde, quoniam mundo corde uidebitur, qui nec in loco uidetur, nec oculis corporalibus queritur, nec circumscribitur uisu, nec tactu tenetur, nec auditur  affatu, nec sentitur incessu.



CAP. XuII. Quid distet inter uidere et credere.

Inter uidere et credere hoc distare dicimus; quia presentia uidentur, creduntur absentia. Plane forsitan satis est si presentia illa hoc loco intelligamus dicta, que presto sunt sensibus siue anime siue corporis. Unde etiam ducto uocabulo presentia nominantur. Sicut enim hanc lucem corporis sensu, sic et meam uoluntatem plane uideo, quia presto est animi mei sensibus, atque intus mihi presens est. Si quis uero mihi indicet uoluntatem suam cuius os et uox mihi presens est; tamen quia ipsa uoluntas quam mihi indicat, latet sensum corporis et animi mei; credo, non uideo. Aut si eum mentiri  existimo, non credo, et si forte ut dicit ita sit. Creduntur ergo illa que absunt a sensibus nostris si uidetur idoneum quod eis testimonium perhibetur. Nec quia dixi ea credi que absunt a sensibus nostris sic accipiantur, ut inter illa deputentur, que aliquando uidimus et nos uidisse retinemus, certique sumus, quamuis tunc non presto sint cum recoluntur a nobis. Neque enim inter credita sed inter uisa deputantur, et ideo nota sunt; non quia fidem habuimus aliis testibus, sed quia nos uidisse sine dubio recordamur et scimus. Constat igitur nostra scientia ex rebus uisis et creditis, sed in iis que uidemus uel uidimus nos ipsi testes sumus. In iis autem que credimus, aliis testibus mouemur ad fidem, cum earum rerum quas nec uidisse nos recolimus  nec uidimus, dantur signa uel in uocibus uel in litteris, uel in quibuscunque documentis, quibus uisis non uisa credantur. Non autem immerito nos scire dicimus, non solum ea que uidimus aut uidemus; uerum etiam illa que idoneis testimoniis uel testibus credimus. Porro si scire non incongruenter dicimus, etiam illud quod credimus certissimum hinc factum est, ut etiam recte credita et si non adsint sensibus nostris, uidere mente dicamur. Cum itaque dicitur homini, crede Christum resurrexisse a mortuis, si credit, attende quid uideat, attende quid credat, et utrumque discerne. uidet hominem cuius auditu uocem; et ipsa uox in uisis corporalibus deputatur, secundum ea que supra diximus. Hec duo sunt testis et testimonium, quorum ad oculos unum,  ad aures alterum pertinet. Sed hunc testem fortasse aliorum testimoniorum auctoritate confirmat, diuinarum scilicet Scripturarum, uel quorumlibet aliorum quibus est motus ad fidem. Scripture ad uisa pertinent corporis; oculorum, si eas legit, uel aurium, si audiuit. Quod igitur non sic ostendero ut aut corporis aut animi sensu uisum perceptumque teneatur, et tamen dixero aliquid quod, aut uerum quidem aut falsum esse necesse sit, sed neutro illorum duorum genere uideatur; restat ut tantummodo credatur uel non credatur. Sed si diuinarum Scripturarum earum, scilicet que canonice in Ecclesia nominantur, perspicua firmatur auctoritate, sine ulla dubitatione credendum est.

Aliis uero testibus uel testimoniis, quibus aliquid  credendum esse suadetur, tibi credere uel non credere liceat quantum me ea admonenti ad faciendam fidem uel habere uel non habere perpenderis. Si enim ea que non uidimus, hoc est in presenti apparentia non sensimus uel mente uel corpore, neque de Scripturis sanctis, uel legendo uel audiendo didicimus, nulla omnino credidissemus, unde sciremus esse ciuitates ubi nunquam fuimus, uel a Romulo conditam Romam, uel ut de propinquioribus loquar, Constantinopolim a Constantino? Unde postremo sciremus quinam parentes nos procreassent, quibus patribus, auis, maioribus geniti essemus? Talium quippe cum plurima sciamus, non tamen ea uel ullo sensu presentia sicut solem, sicut nostri  animi uoluntatem, uel canonicorum eloquiorum auctoritatem, sicut Adam fuisse primum hominem, aut Christum in carne natum, passumque, resurrexisse didicimus; sed aliis referentibus, de quorum testimonio in hoc duntaxat rerum genere minime dubitandum esse putauimus.

Satis, ut puto, ista mea prolocutione recognouisti, quid sit uidere uel mente uel corpore; et quid ab eis distet credere, quod quidem fit mente, et uidetur mente, quoniam menti nostre fides nostra perspicua est.

Sed tamen quod eadem fide creditur abest, et ab aspectu corporis nostri, sicut abest corpus in quo Christus resurrexit, et ab aspectu mentis alterius, sicut abest ab aspectu mentis nostre fides tua,  quamuis eam esse in te credam, cum non uideam corpore, quod nec tu potes, nec mente quod tu potes, sicut ego meam quod tu non potes.



CAP. XuIII. De uisione corporali et spirituali in futuro.

Durum est dicere quod sancti alia corpora tunc habebunt, ut non possint oculos claudere atque aperire cum uelint; durius autem quod ibi Deum quisquis oculos clauserit non uidebit.

Si enim propheta Eliseus puerum suum Giezi absens corpore uidit accipientem munera que dedit ei Naaman Syrus , quem propheta memoratus a lepre deformitate mundauerat, quod seruus nequam domino non uidente latenter se fecisse putauerat, quanto magis in illo corpore spirituali  uidebunt sancti omnia, non solum si oculos claudant, uerum etiam unde sunt absentes corpore?



CAP. XIX. Utrum uolubiles erunt ibi cogitationes nostre.

Proinde uerbum quod foris sonat, signum est uerbi quod intus lucet, cui magis uerbi competit nomen. Nam illud quod profertur ore carnis, uox uerbi est. uerbumque ipsum dicitur propter illud a quo, ut foris appareret, assumptum est. Idem in eodem paulo post.

Quapropter ita dicitur illud Dei uerbum, ut Dei cogitatio non dicatur, ne aliquid esse quasi uolubile credatur in Deo; quod nunc accipiat nunc recipiat formam ut uerbum sit; eamue non possit amittere atque informiter quodammodo uolutari. Et paulo  post: Dicuntur quidem etiam in Scripturis sanctis cogitationes Dei; sed eo locutionis modo quo ira et obliuio Dei dicitur, quare utique ad proprietatem in Deo nulla est. Et paulo post: Et tunc quidem in eterna uita, scilicet uerbum nostrum non erit falsum, quia neque mentiemur neque fallemur. Fortassis etiam non erunt uolubiles nostre cogitationes ab aliis in alia euntes ac redeuntes, sed omnem scientiam, uno simul conspectu uidebimus.

Tamen cum et hoc fuerit si et hoc fuerit formata erit creatura, que formabilis fuit ut nichil iam desit eius forme, ad quam peruenire deberet; sed tamen cequanda non erit illi simplicitati, ubi non formabile aliquid formatum uel reformatum est, sed forma  neque informis, neque formata ipsa ibi eterna est immutabilisque substantia.



CAP. XX. Qualis et quanta erit felicitas et beatitudo futura.

Quanta erit felicitas ubi nullum erit malum, nullum latebit bonum? uacabitur Dei laudibus qui erit omnia in omnibus. Idem in eodem: Certe ubi uolet spiritus, ibi erit protinus corpus. Nec uolet aliquid spiritus, quod nec spiritum possit dicere nec corpus. uera ibi gloria erit, ubi laudantis nec errore quisquam; nec adulatione laudabitur. uerus honor qui nulli negabitur digno, nulli deferetur indigno. Sed nec ad eum ambiet ullus ubi nullus permittetur esse nisi dignus. uera pax, ubi nichil aduersi, nec a seipso, nec ab alio quisquam patietur. Premium uirtutis  erit ipse qui uirtutem dedit, etque seipsum quo melius et maius nichil possit esse promisit. Quid enim est aliud quod per prophetam dixit: Ero illorum Deus, et ipsi mihi erunt populus ; nisi ego ero unde satientur, ego ero quecunque ab omnibus honeste desiderantur, et uita, et salus, et uictus, et copia; gloria et honor, pax et omnia bona? Sic enim et illud recte intelligitur quod ait Apostolus: Ut sit Deus omnia in omnibus . Ipse enim erit finis desideriorum nostrorum, qui sine fine uidebitur, sine fastidio amabitur, sine fatigatione laudabitur. Hoc munus, hic affectus, hic actus, profecto erit omnibus sicut ipsa uita eterna communis. Ceterum qui futuri sunt pro meritis premiorum etiam gradus honorum atque gloriarum; quis  est idoneus cogitare, quanto minus dicere? Quod tamen futuri sunt non est ambigendum, atque ita etiam beata illa ciuitas magnum in se donum uidebit, quod ulli superiori nullus inferior inuidebit, sicut non inuident archangelis angeli ceteri.

Tam nolet esse unusquisque quod non accepit, quamuis sit pacatissimo uinculo corcordie ei qui accepit astrictus, quam nec in corpore uult oculus esse, qui est digitus, cum membrum utrumque contineat totius partis pacata compago. Sic itaque habebit donum alius alio minus, ut hoc quoque donum habeat, ne uelit amplius.



CAP. XXI. In tribus constare beatitudinem ueram.

Ibi esse nostrum, non habebit mortem; ibi nosse nostrum, non habebit errorem; ibi amare nostrum, non habebit offensionem.



CAP. XXII. Quod sanctis in futuro non ad dolorem, sed ad gaudium proficiet preteritorum memoria.


Erit ergo illius ciuitatis et una in omnibus et inseparabilis in singulis uoluntas libera ab omni malo liberata, et impleta, omni bono, fruens indesinenter eternorum iucunditate gaudiorum; oblita culparum, oblita penarum. Tamen nec ideo sue liberationis oblita, ut liberatori suo non sit ingrata. Quantum ergo attinet ad scientiam rationalem memor erit preteritorum malorum suorum, quantum autem ad experientis sensum, prorsus immemor. Nam et peritissimus medicus, sicut arte sciuntur, omnes morbos corporis nouit. Sicut autem corpore sentiuntur, plurimos nescit quos ipse non passus est. Ut ergo scientie malorum due sunt, una qua potentiam  mentis non latent, altera qua experientis sensibus inherent.  Ita et obliuiones malorum due sunt. Aliter namque ea obliuiscitur eruditus et doctus, aliter expertus et passus. Ille si peritiam negligat, iste si miseria careat. Secundum hanc obliuionem quam posteriore loco posui; non erunt me mores sancti preteritorum malorum. Carebunt enim malis omnibus ita ut penitus deleantur ab eorum sensibus, et tamen potentia scientie que magna in eis erit; non solum sua preterita, sed etiam damnatorum eos sempiterna miseria non latebit. Ibi uocabimus et uidebimus; uidebimus et amabimus; amabimus et laudabimus. Ecce quid erit in fine sine fine.





DE ARCA Ne MORALI LIBRI Iu.



PROLOGUS.

 Cum sederem aliquando in conuentu fratrum, et illis interrogantibus, meque respondente, multa in medium prolata fuissent, ad hoc tandem deducta sunt uerba, ut de humani potissimum cordis instabilitate et inquietudine admirari omnes simul, et suspirare inciperemus; cumque magno quidem desiderio exposcerent, demonstrari sibi que causa in corde hominis tantas cogitationum fluctuationes ageret, ac deinde si qua arte, siue laboris cuiuslibet exercitatione huic tanto malo obuiam iri posset, summopere doceri flagitarent; nos quantum Deo inspirante ualuimus, in utroque caritati fratrum satisfacere uolentes, utriusque questionis nodum ductis tam ex auctoritate quam ex ratione firmamentis soluimus. In collatione autem, quia quedam specialiter placuisse fratribus scio, ea potissimum stylo commendare uolui, non tantum ideo quod ea digna scribi existimem, sed quia quedam ibi prius inaudita quodammodo magis grata esse cognoui. Primo igitur demonstrandum est, unde tanta in corde hominis uicissitudo oriatur, ac deinceps quomodo ad pacem stabilem mens humana reduci, qualiterque in eadem stabilitate sua conseruari possit insinuandum. Et licet hoc proprium diuine gratie opus esse non dubitem, et non tam humana industria, quam diuino munere, et sancti Spiritus inspiratione possideri; scio tamen quod cooperari nobis uult Deus, et sic gratis pietatis sue dona prestat, ut ingratis ea etiam, que prestiterit sepe  subtrahat. Preterea etiam idcirco non inutile est, et infirmitatis nostre magnitudinem, et reparationis modum agnoscere, quia qui quanta sibi gratia collata sit nescit, quantas largitori grates debeat non intelligit. Primus itaque homo ad hoc conditus fuit, ut si non peccasset, per contemplationis presentiam uultui Creatoris sui semper assisteret, ut eum semper uidendo, semper amaret, semper amando, semper ei adhereret, semper ei adherendo, qui immortalis est, etiam in ipso uitam sine termino possideret. Hoc ergo erat unum et uerum bonum hominis, plena uidelicet et perfecta cognitio sui conditoris, plena scilicet secundum illam plenitudinem, quam creatus acceperat, non secundum illam quam post peractam obedientiam accepturus erat. Sed proiectus est a facie Domini quoniam propter peccatum cecitate ignorantie percussus ab intima contemplationis illius luce foras uenit, eoque profundius ad desideria terrena mentem inclinauit, quo magis supernorum dulcedinem  obliuisci cepit; sicque factus est uagus, et profugus super terram. uagus uidelicet per inordinatam concupiscentiam profugus per peccatricem conscientiam. Cuius uoce etiam illud apte subiungitur. Quisquis enim inuenerit me, occidet me . Quia mentem diuino desertam auxilio quecunque tentatio impetierit, subuertit. Cor ergo hominis, quod prius diuino amori affixum stabile prestitit, et unum amando unum permansit, postquam per desideria terrena difluere cepit; quasi in tot diuisum est, quod ea sunt que concupiscit. Sicque fit, ut mens que uerum bonum amare nescit, nunquam ualeat esse stabilis, quia desiderii sui finem in his que amplectitur non inueniens, dum semper se desiderio extendit sequens quod consequi non ualet, nunquam requiescit; hinc igitur nascitur motus sine stabilitate, labor sine requie, cursus sine peruentione, ita ut semper sit inquietum cor nostrum, donec illi adherere ceperit; ubi et desiderio suo nichil deesse gaudeat, et ea que diligit semper mansura confidat. Ecce ostendimus morbum cor fluctuans, cor instabile, cor inquietum. Et causam morbi, amorem uidelicet mundi, et remedium morbi amorem Dei, quibus necessario quartum adiungitur, adeptio remedii, scilicet qualiter possimus pertingere ad amorem Dei, sine quo cetera agnouisse aut parum, aut nichil proderit.



LIBER PRIMUS



Cuius hec sunt capitula:

CAP. I. Que sit differentia inter amorem Dei et amorem mundi, et qualiter possimus ad amorem Dei pertingere, et domus eius ac mansio effici.---CAP. II. Quod duobus modis inhabitet Deus cor hominis, et multis nominibus dicatur inhabitatio, et Deus inhabitator. Et quod arca sit exemplar edificii spiritualis.---CAP. III. De forma, et quantitate arce secundum litteram.---CAP. Iu. De arca Ecclesie, seu Ecclesia.



CAP. PRIMUM. Que igitur sit differentia, etc.


Inter amorem huius mundi et amorem Dei hec est differentia, quod huius mundi amor in principio dulcis esse uidetur sed finem habet amarum. Amor uero Dei ab amaritudine incipit, sed ultima eius dulcedine plena sunt. Quod pulcherrima similitudine euangelicus sermo nobis ostendit, cum de sponsi nostri nuptiis decantaret, dicens: Omnis homo primum uinum bonum ponit, et cum inebriati fuerint, tunc id quod deterius est; tu autem seruasti bonum uinum usque adhuc . Omnis namque homo, id est carnalis primum uinum bonum ponit, quia in sua delectatione falsam quamdam dulcedinem sentit, sed postquam furor mali desiderii mentem inebriauerit, tunc quod deterius est propinat, quia spina conscientie  superueniens mentem, quam prius falso delectabat, grauiter cruciat. Sed sponsus noster postremo uinum bonum porrigit, dum mentem, quam sui dulcedine amoris replere disponit, quadam prius tribulationum compunctione amaricari sinit, ut post gustum amaritudinis auidius bibatur suauissimum poculum caritatis. Et hoc est primum signum quod  iehsu fecit coram discipulis suis, et crediderunt in eum . Quia inde peccator et penitens primum de misericordia Dei fiduciam habere incipit, quod est post longa meroris tedia sancti Spiritus consolatione cor suum sentit reuelari. Queramus ergo quo ad amorem Dei pertingere possimus, quia ipse colliget, et stabilitet corda nostra, ipse pacem restituet, et continuam prestabit letitiam. Nemo autem amare potest quod nescit, et ideo si Deum amare cupimus primum eum cognoscere satagamus, precipue cum ipse talis sit, qui nequeat sciri, et non amari. Tanta est enim species pulchritudinis eius, ut qui eum potuerit uidere, non possit non diligere. Homo qui uult alterius hominis mores et secreta agnoscere, facit se ei familiarem, frequenter in domo  eius conuersatur, et cum iis, qui illi familiares sunt. Et si uiderit ea, que circa ipsum sunt, honeste et prudenter disponi certior iam de uirtute ipsius efficitur, et amore iam dignum iudicat, cuius probitatis tam aperta se indicia inuenisse cognoscit. Et nos igitur inquiramus ubi habitet Deus, ubi domus eius sit, interrogemus notos eius de ipso. Utrum prudens  est, utrum fidelis est, utrum laude dignus est, utrum pius est. Siquidem humilis est, dignus est. Si domus sue curam bene agit, prudens est. Si seruientes sibi fraudare non nouit, fidelis est. Si peccantibus libenter parcit, pius est. Si afflictis compatitur, misericors est. Si subiectos non premendo, sed iuuando regit, humilis est. Sed fortassis interrogas ubi ista domus Dei querenda sit, ubi inueniri possit? Domus Dei totus est mundus, domus Dei Ecclesia catholica est, domus Dei etiam est quelibet fidelis anima. Sed Deus aliter mundum inhabitat, aliter Ecclesiam, aliter unamquamque fidelem animam; in mundo est, ut imperator in regno; in Ecclesia est, ut paterfamilias in domo; in anima est, ut sponsus in thalamo. Pagani et infideles quique in domo eius sunt, id est  in regno quia ipse omne quod condidit per diuinitatis sue potentiam tenet et regit; falsi fideles in domo eius sunt, id est in ecclesia quia ipse omnibus quos ad fidem uocauit, sacramentorum suorum participationem credit; fideles uero in domo eius sunt, id est in thalamo, et ut uerius dicam ipsi domus eius sunt, quia eos per dilectionem inhabitans possidet et regit. Omnes in domo eius sumus per conditionem, qua creauit nos; in domo eius sumus per fidem qua uocauit nos in domo eius; sumus per dilectionem, qua iustificauit nos. Si in domo Dei tantum es per conditionem, etiam diabolus tecum est. Si in domo Dei es tantum per fidem, etiam palea cum granis in area tua est. Si autem in domo Dei fueris per caritatem, beatus es, quia non solum tu in domo  Dei, sed tu domus Dei esse cepisti, ut ipse tecum habitet in te, qui fecit te. Hec est salutaris mansio, hec sunt tabernacula iustorum, in quibus uox letitie et exsultationis semper personat, ubi habitant beati, cuius decorem, propheta concupiuit, cuius inhabitationem optauit, cuius desiderio flagrauit. Si ergo hec mansio in nobis esse cepit, intremus et habitemus cum eo. Ibi pacem inueniemus et requiem ubi ille habitare dignatur, cuius locus in pace factus est. Si uero necdum in nobis esse cepit edificemus eam, quia si locum ei preparauerimus ad nos libenter ueniet, qui idcirco fecit nos, ut in nobis habitet iehsu Christus Dominus noster.



CAP. II. Quod duobus modis inhabitet Deus cor hominis, et quod multis nominibus dicatur inhabitatio Dei, et inhabitator Deus, et quod arca sit exemplar edificii spiritualis.


Duobus modis Deus cor humanum inhabitat, per cognitionem uidelicet et amorem, una tamen mansio est, quia et omnis qui nouit cum diligit, et nemo diligere potest qui non nouit. In hoc tamen differre uidetur, quod scientia per cognitionem fidei fabricam erigit, dilectio autem per uirtutem quasi colore superducto edificium pingit. Sic autem utrum libet necessarium perspicitur, quia nec splendere potest si non fuerit, nec placere si non splenduerit. Ingredere ergo nunc si secretum cordis tui, et fac habitaculum Deo, fac templum, fac domum, fac tabernaculum, fac arcam testamenti, fac arcam diluuii,  uel quocunque nomine appelles, una est domus Dei. In templo adoret psalma Creatorem, in domo ueneretur filius patrem, in tabernaculo honoret miles regem, in testamento auscultet assecla preceptorem, in diluuio imploret naufragus gubernatorem. Totum tibi factus est Deus, et totum tibi fecit Deus. Fecit habitaculum, factus est patrocinium; hoc unum totum est, et totum hoc unum est, domus Dei est, ciuitas regis est, corpus Christi est, sponsa Agni est. Celum est, sol est, luna est, stella matutina est, aurora est, tuba est, mons est, desertum est, terra promissionis est, nauis est, uia in mari est, sagena est, uinea est, ager est, arca est, horreum est, presepe est, subiugale est, equus est, apotheca est, aula est, thalamus est, turris est, castra est, acies est, populus  est, regnum est, sacerdotium est, grex est, pastor est, ouis est, pascua est, paradisus est, hortus est, palma est, rosa est, lilium est, fons est, fluuius est, porticus est, columba est, uestis est, margaritum est, corona est, sceptrum est, thronus est, mensa est, panis est, coniux est, mater est, filia est, soror est. Et ut breuius concludam de hac, et ad hanc, et propter hanc omnis Scriptura factus est. Propter hanc mundus factus est. Propter hanc uerbum caro factum est. Deus humilis, homo sublimis. Si hanc ergo habes, totum habes, si totum habes, nichil est amplius, quod exspectes, et requiescit cor tuum. Huius uero spiritualis edificii exemplar tibi dabo arcam Ne, quam foris uidebit oculus tuus, ut ad eius similitudinem intus fabricetur animus tuus. uidebis ibi  colores quosdam, formas et figuras, que delectent uisum. Sed scire debes, ideo hec posita esse, ut in eis discas sapientiam, disciplinam atque uirtutem, que exornent animum tuum. Et quia hec arca Ecclesiam significat, ecclesia autem corpus Christi est, ut euidentius exemplar tibi fiat, totam personam Christi, id est caput cum membris in forma uisibili depinxi, ut cum totum uideris, que deinde de parte dicuntur facilius intelligere possis. Talem autem personam hanc exprimere tibi cupio qualem Isaias so uidisse testabatur, et idcirco eius ipsius uerba in medium proferam, atque ex ipsis quod tibi demonstrare uolo sumam, ut quod dicit littera probet propheta. Ait ergo: uidi Dominum sedentem super solium  excelsum et eleuatum . Excelsum est quod situm est in sublimi, eleuatum est quod de inferioribus translatum est ad superiora. Solium ergo excelsum sunt angelici spiritus, solium eleuatum anime sanctorum de huius mundi uoragine translate ad gaudia superne pacis. Et quia utrisque presidet Deus, ideo sedere perhibetur super solium excelsum et eleuatum. Quod uero in sequentibus dicitur: Plena est omnis terra maiestate eius , per terram omnis corporea creatura significatur, que plena est maiestate Dei. Quia diuina essentia sicut spirituali creature per cognitionem presidet, ita corpoream creaturam regendo atque disponendo implet. Quod ergo alibi dicitur: Celum et terram ego impleo. Et rursum: Celum mihi sedes est, et terra scabellum pedum  meorum ; hoc hic dicitur: uidi Dominum sedentem super solium excelsum et eleuatum, deinde: Plena est omnis terra maiestate eius, et ea que sub ipso erant replebant templum . Templum est angelici siue humani intellectus capacitas, quod scilicet templum impletur ab his que sub eo sunt. Quia tanta est diuinorum operum immensitas, ut ad ea perfecte comprehendenda nullius creature intelligentia sufficiat. Implet cor nostrum consideratio eorum non comprehenditur a corde nostro immensitas eorum. Quomodo ergo factorem operis comprehendere ualebimus, qui ipsum opus factoris ad plenum capere non ualemus? Possumus etiam dicere quod solium hoc excelsum et eleuatum, in quo sedet Deus, eternitas sit deitatis, quia de ipso  solo dicitur: Qui habitat eternitatem , non quod aliud sit Deus, et aliud eternitas eius, sed quia solium regnantium est, et ideo recte in solio eternitatis sedere perhibetur, quia sicut essentie eius, ita etiam omnipotentie ipsius nec principium nec finis inuenitur. Semper fuit, semper omnipotens fuit, semper in se, et a se plenus, et perfectus fuit, nec tamen redundans. Dicat ergo: uidi Dominum sedentem super solium excelsum et eleuatum, quia uirtus diuinitatis omnem creaturam et eternitate precedit, et dignitate transcendit, et potestate disponit. Sequitur: Et ea, que sub ipso erant, replebant templum. Templum in hoc loco intelligi potest circuitus temporum et ambitus seculorum. Tempora namque dum cursu suo in seipsa redeunt, quasi  quemdam templi ambitum gyrando circumscribunt. Quid ergo dicit: Ea, que sub ipso erant replebant templum, sic intelligendum est, quod omnia seculorum tempora plena sunt operibus Dei, et omnis generatio narrat mirabilia eius. uel sic legi potest. Ea, que sub ipso erant, implebant templum, id est ea, que implebant templum sub ipso erant, quia quidquid temporaliter uoluitur, intra et infra eternitatem inuenitur, immensitas enim eternitatis temporales angustias intra se claudit, quia et prius tempore est, quod nunquam cepit, et posterius tempore, quod finem nescit. Et supra tempus est, quod mutabilitatem non recepit. Seraphim stabant super illud , Duo seraphim duo sun. Testamenta. Et pulchre seraphim, quod interpretatur  ardens, diuinam Scripturam significat, que eos quos per cognitionem prius illuminauerit per amorem postmodum fortiter ardere facit. Dum enim menti nostre quod desiderare debeat ostendit, prius eam illuminat, ac deinde ardentem facit. Ardet ergo quia ardentes facit, sicut alibi lucere dicitur quia illuminat, de hac enim, Petrus apostolus ait: Habemus firmiorem propheticum sermonem, cui benefacitis attendentes quasi lucerne lucenti in caliginoso loco, donec dies illucescat, et lucifer oriatur in cordibus uestris . Et fortassis secundum hanc similitudinem qua ipsi Scripture attribui solet quod ipsa in cordibus efficit audientium, hoc dictum est: Seraphim stabant super illud. Surgit enim cum nos  erigit, ambulat cum nos perficere facit, stat cum nos in bono proposito figit. Sed inquirendum est quare super solium Deus sedere dicitur, et seraphim super solium non sedere, sed stare perhibentur. Et quia superius duobus modis hoc solium interpretati sumus, secundum utrumque modum expositionem adaptare debemus. Si ergo per solium Dei spirituales creaturas accipimus, recte super solium Deus sedens describitur quia dignitas deitatis ut sit super omnia nec uirtute proficit, nec sapientia crescit, cum plenitudo augeri possit, nec eternitas uariari; mens uero humana quoties per cognitionem sacre Scripture illuminata ad celestia contemplanda subleuatur, si ipsos quoque angelorum chorus transcendens usque ad presentiam conditoris sui profecerit, super solium  quidem ascendit, sed tamen stat non sedet, quia illuc proficiendo per laborem uenit, ubi per naturam manere non habuit. Stare namque laborantis est, sedere quiescentis, et ideo super solium nos stamus. Deus sedet, quia esse incipimus per gratiam, ubi ipse est per naturam. Similiter si per solium eternitatem Dei intelligimus nos super solium stamus, quia eius immortalitatem non nisi per mortis laborem peruenire possumus, et qui ex conditione fine obnoxii sumus, ex adoptione eternitatis heredes efficimur.

Sex ale uni, et sex ale alteri , id est utrumque sex alas habebat, que iuncta bine et bine tria paria alarum faciunt. Utrumque duabus  corpus suum tegit non domini, hoc est primum par. Utrumque  duas extendit, alteram ad tegendum caput non suum sed Domini, alteram ad tegendos pedes non suos sed Domini, hoc est secundum par. Utrumque duabus uolat alter ad alterum, hoc est tertium par. Si ergo seraphim Scripturam sacram significat, tria paria alarum tres sunt intellectus eiusdem Scripture, id est historia, allegoria, tropologia, que singula idcirco bina sunt, quia singula ad dilectionem Dei et proximi legentium animos accendunt. Due ale, que corpus seraphim tegunt, historia est, que per uelamen littere mysticos tegit intellectus. Due ale, que usque ad caput et pedes Domini extenduntur, allegoria est; quia cum mystica diuine Scripture discimus, usque ad ipsius diuinitatis agnitionem, que ante omnia, et post omnia est, per illuminationem  mentis penetramus. Sed sciendum est quod ale extense usque ad caput, et pedes attinguntur, sed utrumque tangentes tegunt, quia quoties ad eius eternitatem cogitandam per excessum mentis rapimur, nullum in eo principium aut finem inuenimus. Sed hac eadem ala nobis caput eius uelamus, quia qualiter in eo nullum sit principium comprehendere non ualeamus. Alam ad pedes extendimus, dum eum post omnia esse non tempore, sed eternitate consideramus. Sed pedes tegimus, dum in eo finem non inuenimus. Tangendo ergo caput eius, et pedes tegimus, quia quanto magis eius eternitatem mens humana inuestigare nititur, tanto magis incomprehensibilem esse miratur. Quod autem in Isaia scriptum  non est uelabant caput eius, sed scriptum est: uelabant faciem eius , eo modo intelligi debet, quo dictum est ad Moysem: Non poteris uidere faciem meam. Non enim uidebit me homo, et uiuet . Illa quippe plena cognitio diuinitatis, que sanctis in eterna uita promittitur, de qua dicit Apostolus: uidebimus eum facie ad faciem , et rursus: Tunc cognoscam sicut et cognitus sum . In hac adhuc mortalitate degentibus uelata est, et abscondita. In illa autem uita eterna non uelata, sed reuelata est et manifesta, sicut Dominus in Euangelio de beatis angelis testatur: Angeli eorum semper uident faciem Patris . Quia ergo ad presentem tractatum magis pertinebat, ut facies nuda remaneret, uerba prophetie non mutantes, sed  pretermittentes ut uerum sit, quod nullum in Deo principium comprehenditur, caput desuper uelamus, et ut stare possit quod dicitur: Angeli eorum semper uident in celis faciem Patris, faciem apertam relinquimus; cetera quoque, que hic aliter dicuntur, non ad prophetiam, sed ad picturam referenda sunt.

Duabus alis uolabant . Iste due ale, quibus uolabant seraphim, tropologiam significant, quia dum per lectionem diuine Scripture ad bona opera instruimur, quasi quibusdam alis ad alta subleuamur. Quibus etiam uolamus alter ad alterum, dum per studium bone operationis nos inuicem exhortamur. uolantes autem Sanctus, sanctus, sanctus, clamamus, si per bona opera nostra non nostram,  sed Patris nostri, qui in celis est, gloriam amplificare satagimus. Quid est enim: Sanctus, sanctus, sanctus  clamare, nisi Creatoris gloriam, quam agnouimus intus, in aperto predicare? His breuiter explanatis ea, que sequuntur, deinceps tractare incipiamus. Restat enim ut postquam ostendimus quid sibi uult, quod caput Domini, et pedes eius nobis abscondita esse leguntur, etiam quid de reliquo corpore cogitandum sit demonstremus. Si ergo caput Dei dicimus esse quod fuit ante constitutionem huius mundi, et pedes eius quod futurum est post consummationem seculi, recte longitudinem corporis eius accipimus, quod inter principium et finem medium est spatium temporis. Caput ergo et pedes teguntur, quia prima et nouissima inuestigare non possumus.  Corpus apparet, quia ea que media in hoc presenti seculo geruntur, uidemus. Hoc corpus est Ecclesia, que cepit a principio mundi, et usque ad finem seculi durabit. Hec est arca, de qua loqui proposuimus, que a capite usque ad pedes pertingit, quia a principio usque ad finem per successionem generationum sancta Ecclesia se extendit. Sed sciendum est quod sicut in persona hominis alia sunt circa corpus eius, et neque in corpore sunt, neque de corpore, ita etiam est in corpore Christi, id est Ecclesia, que habitat in medio praue nationis, et dum assultus infidelium excipit, quasi quibusdam fluctibus procellosis foris arca tunditur; dum uero a falsis fratribus tribulationem sustinet, quasi quibusdam noxiis humoribus intus  corpus torquetur. Quecunque ergo corpori contraria sunt siue intus siue extra sint, non sunt de corpore. Quod autem brachia Domini hinc inde complectuntur omnia, hoc significat, quod sub eius potestate sunt uniuersa, et nemo manum eius uel dextram ad premium, uel sinistram eius effugere potest ad supplicium. Cur ergo amplius membra de salute corporis sollicita sint, que talem capitis potestatem agnouerunt? Ipse nouit quid expediat corpori suo, qui et per compassionem sentit periculum, et per potestatem prestat remedium. Ipse est, qui in mari uiam ponit, quia corpus suum, id est Ecclesiam suam, quasi arcam in diluuio, sic inter huius uite procellas regens usque ad portum quietis eterne perducit. Si ergo saluari cupimus, oportet nos intrare  hanc arcam. Et sicut supra dixi, hanc, arcam in nobis debemus facere, ut possimus intra nos in ea habitare. Non enim sufficit si extra nos in ea sumus, si non etiam didicerimus qualiter in nobis habitare eam debeamus. Ad quod nobis tria principaliter consideranda sunt, primum qualiter eam debeamus edificare in nobis, secundum qualiter eam debeamus intrare in nobis, tertium qualiter eam debeamus habitare in nobis.

Sed ecce dum de una arca loqui proponimus, ita per consequentiam rerum ducitur mens nostra, ut iam non de una tantum, sed de quatuor loquendum nobis uideamus. E quibus due uisibiles exterius uisibiliter facte sunt, due autem inuisibiles inuisibili structura intus inuisibiliter fiunt. Prima est, quam  fecit Ne securibus et dolabris ex materia lignorum et bitumine. Secunda est, quam fecit Christus per predicatores suos ex collectione populorum in una fidei confessione. Tertia, quam sapientia quotidie edificat in cordibus nostris ex iugi legis Dei meditatione. Quarta est, quam mater gratia operatur in nobis ex confederatione multarum uirtutum in una caritate. Prima est in te, secunda in fide, tertia in cognitione, quarta in uirtute. Primam uocemus arcam Ne, secundam arcam Ecclesie, tertiam arcam sapientie, quartam arcam matris gratie. Quodammodo tamen una ubique arca est, quia unica ubique similitudo est, et non discrepare debet in nomine, quod non discrepat in proprietate, una est forma, diuersa materia, quia quod est in ligno, hoc  est in populo, et quod est in mente, idem est in caritate. Nos tamen specialiter de arca sapientie loqui suscepimus, et idcirco reliquarum trium expositionem breuiter transcurremus, ut in explanatione huius postmodum liberius morari ualeamus.



CAP. III. De forma et quantitate arce secundum litteram.

Qui studiosius indagare cupiunt earum rerum ueritatem, que de arca Ne secundum litteram referuntur, duo precipue inquirere debent, uidelicet formam et quantitatem arce. Et de forma quidem sic dicit Origenes: Ego puto quantum ex his que describuntur apparet, quatuor angulis ex imo consurgentem eisdemque paulatim usque ad summum  in augustum attractis in spatium unius cubiti fuisse collectam. Cui sententie plura refragari uidentur, primum quod hec forma ad natandum non uidetur esse idonea. Constat namque tante molis machinam, tot et tantis onustam animalibus, atque cibariis, nequaquam ita potuisse supernatare uenientibus aquis, ut non ex magna parte sui deorsum premeretur; cuius rei experimentum adhuc capere possumus in nauibus magna gestantibus onera. Si ergo, ut dicitur, statim ab imo contrahi cepit, ut intumescentes fluctus latera hinc inde inclinantia non repellerent, sed exciperent, et non tam aque arcam, quam arca aquas portaret? quomodo fieri poterat, ut non tota statim ad ima descenderet; rursum cum dicit. Pones ostium in latere deorsum  . Per latus deorsum uidetur significare parietem lateralem ad differentiam lateris, quod sursum erat in tecto, in quo fortassis fenestra posita fuit. Et iterum dicit: Aperiens Ne tectum arce , satis consequenter innuit ipsam arcam deorsum habuisse parietes, quibus superpositum fuit tectum, quod erat supreme mansioni, in qua homo morabatur, contiguum. Propter has, et alias huiuscemodi causas, uidetur nobis quod in ipsa arca parietes in quatuor partibus fuerint erecti quibus tectum superpositum in cacumine suo ad mensuram unius cubiti contraheretur. Cuius autem altitudinis fuerint parietes ipsi, hoc auctoritas non dicit, sed tamen quantum coniicimus altitudo parietum usque ad fundum quarte mansionis extendebatur. Affirmant  namque doctores ostium arce inter secundam et tertiam mansionem locatum, ita ut lumen eius fundo tertie mansionis esset contiguum. Introitus autem eius sursum in latere eiusdem mansionis excisus, ita ut ab ostio due quidem mansiones deorsum essent, tres uero sursum. Et unam dicunt ad fimum animalium recipiendum ordinatam, secundam ad cibaria eorum. In tertia fuisse indomita animilia, in quarta mitia animalia, in quinta  homines et uolatilia. Et uerisimile est, quod due ille inferiores mansiones natante arca deorsum inter aquas premerentur. Tertia uero, in qua animalia erant, que spiramento aperti eris eguerunt, prima supra aquas emineret, ita ut foris per aquam ad arcam ascendentibus ostium fere per  planum occurreret. Et secundum hunc modum fortassis dictum est: Pones ostium deorsum. uel deorsum ideo quia in quacunque mansione poneretur, deorsum erat, ut arca intrantium pedes exciperet.

Si uero queritur utrum equalis fuerit altitudo singularum mansionum necne, nos quidem ex auctoritate probare non possumus, quid inde sentiendum sit. Interim tantum, quod auctoritati contrarium non sit, nobis concedi postulamus. uolumus enim sic distinguere, ut prime mansioni demus in altitudine, quatuor cubitos, secunde quinque, tertie sex, quarte septem, quinte octo, et sic altitudo parietum quindecim habebit cubitos, et quindecim altitudo tecti.

 In parietibus huius arce foris facti erant nidi siue mansiuncule quasi ad ipsos parietes affixi, ita ut introitus eorum extrinsecus pateret, ipso pariete integro permanente intrinsecus. Et hos nidos dicunt factos esse propter illa animalia, que nec semper in aqua nec semper in arida degere possunt, sicut est lutra et uituli marini. Hec de forma arce dicta sunt.

De quantitate dicitur: Trecentorum cubitorum erit longitudo, quinquaginta latitudo, tringinta altitudo . Sed sunt qui dicant, quod hec magnitudo ad tot genera animalium, et ad eorum cibos, quibus per annum integrum uescerentur, capiendos non sufficeret. Quam questionem doctores hac ratione soluunt. Aiunt namque quod Moyses, qui ut de  eo Scriptura testatur omni sapientia Aegyptiorum fuerat eruditus, secundum autem geometricam, quam precipue Aegyptii callent, cubitorum numerum in hoc loco posuit, qua in sex cubitis unus deputatur. Que utique ratio si obseruetur in huius arce mensura, inuenientur tanta spatia longitudinis, et latitudinis, et altitudinis, que uere totius mundi reparanda germina, et uniuersorum animantium capere potuerint re diuina seminaria. Sciendum quoque est, quod illa animalia, que non de coitu generantur, sed de humore terre uel cadauerum, siue cuiuslibet alterius rei corruptione, uel illa, que ex commistione diuersi generis nascuntur, ut muli et burdones, necesse non fuit in arca contineri. Ex quibus colligitur non fuisse impossibile, ut reliquorum omnium  animantium seminaria reparanda tante capacitatis locus contineret. Si autem libet diligentius inquirere ea, que ad geometricalium dimensionum rationem pertinent, magna hic horum elucet disciplina, ex quibus nos pauca causa breuitatis perstringimus. Digitus est pars minima agrestium mensurarum propriam appellationem habentium. Quidquid enim digito minus est a partibus respondemus, ut est secunda, tertia uel quarta pars. Per quem uidelicet digitum sic mensuramus, ut per transuersum pollicem pollici lateraliter coniungentes radices unguium recta linea respondere faciamus. Et hec ratione quatuor digiti faciunt palmum unum, quatuor palmi faciunt pedem unum. Pes et dimidius cubitum  paruum, sex parui cubiti cubitum magnum, et sic magnus cubitus habebit nouem pedes. Paruus sesqui pedem. Longitudo ergo trecentorum cubitorum magnorum habebat paruos cubitos mille octingentos. Pedes duo millia, et septingentos. Palmos autem decem millia et octingentos, digitos uero quadraginta tria [duo] millia ducentos. Rursus quinque pedes faciunt passum unum, centum uiginti quinque passus stadium unum, octo stadia milliare unum. Ac per hoc patet, quod hec arca in longitudine sua habuit passus quingentos quadraginta, et stadia quatuor  et quadraginta passus. Simili ratione possunt ista in latitudine et altitudine reperiri. Quod si etiam scire delectat, quod quadratorum, siue pedum, siue cubitorum fuerit embadion,  id est arca, multiplica maius latus per minus, et quot a summa inde excreuerit, tot quadratorum erit arca. uerbi gratia: Dic quinquagies trecenti fiunt quindecim millia, tot cubitorum quadratorum est arca. Et sic de aliis: Si huius tetragoni diagonalem lineam queris, hec tibi sit regula. Multiplica utrumque latus, id est maius, unumquodque per se, ac deinde illius summe, que inde excrescit, in unum coaceruate latus quere, et hoc prodiagonio habeto. uerbi gratia. Dic trecenties trecenti fiunt nonaginta millia: Dic quinquagies quinquaginta fiunt duo millia quingenti. Huius summe latus est trecenti quatuor et semis unum, hoc est non integrum. Si dimidium huius sumis, habes centum quinquaginta duo et semis uno minus. Hec est, que extenditur  ab angulo usque ad medium. Si hanc habueris pro base, et in medio arce in altitudinem tringinta cubitorum ratetum erexeris, et de ipso rateto a supremo tertie mansionis sursum quindecim sumpseris, et hoc pro rateto habueris, eique pedetenus hanc basim secundum geometricalem regulam comparaueris, uidebis mirabili ratione omnes angulares hypotemisas in mensuram centum quinquaginta duorum, et semis prouenire. Similiter si basim a fronte hinc inde uenientem cum rateto contuleris, uidebis etiam hypotemisas a frontibus procedentes in centum quinquaginta duo semis porrigi. Que autem a lateribus ueniunt hypotemise in uiginti octo, et semis extendentur habentes bases uiginti quinque cubitorum. Regula inueniendi hypotemisam hec est  ut ratetum in se multiplices, similiter basim in se, et has summas simul componas, et illius numeri, qui inde excrescit latus pro hypotemisa habeto. In hac autem arca hypotemise uicem gerunt tigna oblique ab imo ad superiora porrecta.

Ratenus est stylus in medio arce erectus usque ad supremum cubitum. Basis est linea iacens ab angulo arce usque ad ratetum porrecta. Diagonalis linea uocatur, que protenditur ab angulo in angulum illi oppositum. In trigonis his, et tetragonis multa alia inuenies ad subtilitatem geometrice discipline pertinentia, que omnia nos propter fastidium declinamus. Sunt alii, qui dicunt in arca non fuisse nisi tres mansiones, et ex his unam semel cameratam,  mediam bicameratam, supremam tricameratam; et aiunt has distinctiones mansionum Scripturarum appellasse cenacula; ipsas autem mansiones tres tristega. Et hanc formam nos idcirco potius quam reliquas depinximus, quia non facile altitudinem parietum in plano demonstrare potuimus. In hac enim forma tigna hinc inde surgentia paulatim contrahuntur donec in cacumine ad unius cubiti mensuram conueniunt.



CAP. Iu. De arca Ecclesie, seu Ecclesia.

Hec secundum litteram dicta sunt de arca Ne. Restat nunc ut uideamus, que sit arca Ecclesie, uel ut expressius loquar, ipsa Ecclesia arca est, quam summus Ne, id est Dominus noster iehsu Christus, gubernator, et portus inter procellas huius  uite regens per se ducit ad se. Trecentorum cubitorum longitudo, presens seculum designat, quod tribus temporibus decurrit, id est tempore naturalis legis, tempore scripte legis, tempore gratie, per que sancta Ecclesia a principio mundi usque ad finem, a presenti uita ad futuram gloriam tendit. Quinquaginta cubitorum latitudo uniuersos fideles significat, qui sub uno capite sunt constituti, id est Christo. Nam quinquaginta constat ex septies septem, id est quadraginta nouem, qui numerus uniuersitatem fidelium designat, et uno superaddito, quod significat Christum qui est caput Ecclesie sue , et finis desideriorum nostrorum. Propter quod in uno cubito consummatur. Altitudo tringinta cubitorum significat tringinta uolumina diuine pagine,  id est uiginti duo ueteris Testamenti, et octo Noui, in quibus summa omnium continetur, que Deus uel fecit uel facturus est propter Ecclesiam suam. Tres mansiones significant tres ordines fidelium, qui sunt in sancta Ecclesia, quorum primi utuntur mundo, licite tamen. Secundi fugiunt et obliuiscuntur mundum. Tertii iam obliti sunt mundum, et ii sunt propinqui Deo. Quod in superioribus arca contrahitur, in inferioribus dilatatur, hoc significat, quod in sancta Ecclesia maior est numerus carnalem uitam ducentium quam spiritualium, ita ut semper quanto perfectiores, tanto sint pauciores. In supremo ad unius cubiti mensuram arca contrahitur, quia Christus caput Ecclesie sue, qui est Sanctus sanctorum, per naturam consimilem inter  homines est et per uirtutem singularem supra homines est. Centum anni, in quibus edificata est arca, idem significant quod centum cubiti. Nam centum anni significant tempus gratie, quia sancta Ecclesia, que ab initio mundi cepit, in tempore gratie per immolationem Agni immaculati redemptionem accepit. Tunc namque fabricata est arca, quando de latere Christi in cruce pendentis in sanguine et aqua profluxerunt Ecclesie sacramenta. Quando Agnus immolatus est, tunc est sponsa Agni nata. Quando Adam soporatus est, tunc Eua fabricata est . Ascendit sponsus noster thalami sui lectum, dormiuit, moriendo exhibuit quod ab initio profuit, fecit quod ab initio fuit.  uide an idem dicere uelit Scriptura, quando loquitur de fabricatione huius arce, hoc est Ecclesie. Quid dicis? A. In libro, inquit, uite Agni qui occisus est ab origine mundi . Qui est hoc? In fine seculi in carnem uenit Filius Dei, permisit se crucifigi pro salute hominum, permisit se occidi, permisit se immolari. In fine ergo seculi occisus est Agnus, semel enim tantum est occisus, et quomodo stare potest quod dicitur occisus est ab origine mundi? Nunquid prius potuit occidi quam incarnari? Nihil adhuc mortale habuit, et quomodo mori potuit? Quod si ab initio occisus est, prius occisus est quam incarnatus est. Si ab initio occisus est, non iam semel, sed sepe, imo semper occisus est. Nam quod ab initio fuit, semper fuit; et quod ab initio.  est, semper est. Sed fortasse si dixeris, occisus est ab initio, id est, iis qui fuerunt ab initio, hoc est ad redemptionem, ad salutem, ad reconciliationem eorum, qui fuerunt ab initio, ita ut per hoc quod dicitur ab initio determines non tempus occisionis sed salutis, iam inconueniens nullum erit, si et semel, et ab initio dicatur esse occisus. Prius etiam mors eius profuit, quam fuit prius promissio, ac deinde exhibitio. Ab initio ergo seculi occisus est, quia ab initio seculi illi fuerunt, pro quibus in fine seculi occisus est. Sed tamen quando induit decorem, id est carnem immaculatam, carnem impollutam, carnem speciosam de uirgineis membris assumpsit, et precinxit se fortitudine, id est per crucis trophea erias potestates debellauit, ex tunc  parata est sedes eius ex tunc redempta est ecclesia eius, extunc reducta est ouis, que perierat, extunc celestis regni aditus patefactus est, qui prius clausus fuerat. uides ergo nunc quomodo arca et trecentorum cubitorum longa est, et tamen non trecentis, sed centum annis fabricata est, quia Ecclesia, que ab initio seculi fuit, in fine seculi redempta est. Quod uero sexies longa est ad latitudinem suam hec arca, et decies ad altitudinem, suam, humani corporis instar ostendit, in quo Christus apparuit; nam et ipsa corpus eius est. Corporis enim longitudo a auertice usque ad uestigium sexies tantum habet quantum latitudo, que est ab uno latere usque ad alterum latus, et decies tantum quantum et altitudo, cuius altitudinis mensura est  in latere a dorso in uentrem, uelut si iacentem hominem metiaris supinum siue pronum, sexies tantum longitudinis est a capite usque ad pedes, quantum latus a dextra in sinistram, uel a sinistra in dexteram, et decies quantum latus a terra. Sexies est numerus quinquagenarius in trecentis, et sex etates sunt in tribus temporibus seculi. uel trecenti significant fidem Trininatis, uel crucem propter Tau, quod in numeris trecentos significat, et adhuc apud suos formam retinet crucis. Quinquaginta remissionem peccatorum designant, triginta mensuram etatis plenitudinis Christi. Secundum illam sententiam, qua intrinsecus altitudinem arce distinguimus in quinque mansiones, arca est Ecclesia, et quinque mansiones sunt quinque status, tres presentis  uite, et duo future. Primus status est illorum hominum, qui dicuntur carnales, de quibus dicit Apostolus: Non potui loqui uobis quasi spiritualibus, sed quasi carnalibus lac uobis potum dedi, non escam . Secundus status est illorum hominum, qui uocantur animales, de quibus dicit rursum: Animalis homo non percipit ea que sunt Dei ; tertius status est spiritalium, de quibus ait: Spiritualis iudicat omnia, et ipse a nemine iudicatur ; quartus status est animarum exutarum a corpore; quintus status est in anima et corpore resurgentium, qui supremus est, et cubito supremo contignus. Quod res inferiores mansiones secundum altitudinem parietum in directum ascendunt, et uersus  supremum cubitum non inclinantur, hoc significat, quod quantumlibet in hac uita proficimus, adhuc tamen a facie conditoris nostri quasi auersi sumus, quia et per meritum ascendimus, sed per presentiam contemplationis ad ipsum non inclinamur. Unde recte in Canticis canticorum sponsa dilectum suum post parietem stare  commemorat, quia quandiu huius corruptionis tegmine circumdamur, quasi quodam pariete interposito ab eius facie prohibemur. Quarta autem et quinta mansio in ascensu suo ad unum colliguntur, quia anime sanctorum et nunc deposito carnis onere in contemplatione sui conditoris letantur, et cum iterum corpora sua immortalia et impassibilia receperint, tunc plenius et uicinius ei per contemplationis  presentiam adherebunt. Quod enim arca in tecto suo sursum in unum colligitur, quid aliud significat, nisi quod cum ab huius uite tenebris educti fuerimus, tunc omnium desideriorum nostrorum finem ad unum referemus, quoniam sicuti est, Deum uidere cepimus, ut iam nil libeat, nisi eius faciem sine intermissione intueri, eius dulcedine sine fastidio satiari, eius amore sine defectu perfrui. Hoc est enim ad ipsum tendere, et ad ipsum pertingere, semper eum et per desiderium querere, et per cognitionem inuenire, et per gustum tangere. Illi mansioni, que fundo erat contigua, deputatus erat fimus animalium, qui recte uitam carnalium exprimit, quoniam ii qui carnis desideriis inseruiunt, quid aliud quam putredo fiunt? Secunda abhinc  mansio continet cibaria animalium, per que conuenienter designantur ii, qui in sancta Ecclesia quemdam medium statum tenent, qui neque prorsus per illicita desideria carni succumbunt, neque per contemptum mundi ad dignitatem spiritualium pertingere possunt. Hi autem dum a spiritualibus spiritualibus spirituali comparantes pro erogatione uerbi Dei doctoribus suis terrene substantie subsidia reddunt, quid aliud quam sanctorum animalium apotheca fiunt? Tertia denique mansio animalia quidem tenet sed immansueta, per que designatur uita spiritualium, qui quandiu in hac corruptione tenentur, et legi Dei per rationem subiecti sunt, et tamen in sua carne portant per quod adhuc legi contradicunt. Animalia ergo sunt, quia uiuunt per rationem mentis,  sed immansueta per illicita desideria carnis. In quarta mansione sunt mitia animalia, quia sicut dicit Apostolus: Qui mortuus est, iustificatus est a peccato . Et secundum Prophete sententiam. In illa die peribunt omnes cogitationes eorum. . Quoniam ubi a uinculis carnis corruptibilis exeunt, deinceps ab illicitis desideriis mansuescunt. Quintam mansionem homo tenet, et uolatilia. Per hominem designatur uiuacitas rationis, et intelligentie, in uolatilli exprimitur agilitas incorruptibilis nature. Quando ergo mortale hoc induerit immortalitatem, et corruptibile hoc uestierit incorruptionem , tunc mente pariter, et corpore spiritales effecti, secundum modulum nostrum, et  per mentis illuminationem omnia sciemus, et per corporis incorruptibilis leuitatem ubique esse poterimus. uolabimus mente per contemplationem, uolabimus corpore per incorruptionem. Discernemus mente, et, ut ita dicam, discernemus et corpore, quando ipsi sensus nostri corporei uertentur in rationem, ratio in intellectum, intellectus transibit in Deum, cui nos coniungemur per unum mediatorem Dei, et hominum Dominum Iesum Christum.

Quod autem forma arce desuper ad similitudinem curte pyramidis usque ad summum cacumen non peruenit, hoc significare potest, quod quid infra Deum est, minus perfecto est, quia et ipse redemptor noster secundum formam suscepte humanitatis minor patre est, et ipse hoc Patri per obedientiam  subiicit, quod ipse a Patre per equalitatem maiestatis non accepit. Si quis autem uoluerit indagare mysteria numerorum, quos supra in altitudine unius cuiusque mansionis distribuimus, uidebit congrue quaternarium prime mansioni deputatum. Quia enim corpus humanum ex quatuor elementis componitur, ex quatuor humorum complexione compaginatur, recte carnalium uita, qui uoluptatibus corporis deseruiunt, per quaternarium exprimitur. De hinc quinarius propter quinque sensus apte animales homines figurat, qui quamuis flagitiis carnalibus turpiter non subiaceant, quia tamen que sit delectatio spiritus non nouerunt, ea que foris ad delectationem sensuum pertinent, sequuntur et diligunt. Senarius propter perfectionem operum spiritualibus  congruit. Septenarius, quia requiem significat, animarum est in spe requiescentium et prestolantium gloriam resurrectionis. Octonarius, quia signum est beatitudinis, illis conuenit, qui iam receptis corporibus beata immortalitate letantur. Est adhuc aliud quod dicere possumus de tribus primis mansionibus, habet namque unusquisque nostrum tres uoluntates in se, quarum prima est carnalis, secunda animalis, tertia spiritualis. Carnalis uoluntas est laxare frena concupiscentie desideriis carnalibus per omnia sine retractione obedire. Legi non subesse, neminem timere, quidquid libeurit facere. Cui econtrario concupiscentia spiritus aduersata ita desiderat tota spiritualibus studiis inherere, ut etiam necessarios carnis usus optet  excludere. Inter has igitur utrasque concupiscentias anime uoluntas in meditullio quodam temperatiore consistens, nec uitiorum flagitiis oblectatur, nec uirtutum doloribus acquiescit; sic querens a passionibus tempererare carnalibus, ut nequaquam consentiat dolores necessarios sustinere, sine quibus desideria spiritus nequeunt possideri, donum castitatis desiderans obtinere absque castigatione uel maceratione carnis, sine uigiliarum labore cordis  puritatem acquirere; humilitatem Christi sine honoris mundani iactura exhibere. Postremo sic uult futura consequi bona, ut non amittat presentia Que uoluntas nunquam nos ad perfectionem ueram perduceret, sed in tempore quodam teterrimo collocaret, nisi hunc tepidissimum statum intrinsecus hec insurgentia bella dirumperent. Nam cum huic uoluntati famulantes uolumus nosmetipsos paululum relaxare, confestim aculei carnis insurgentes, nequaquam nos in illa, qua delectamur, teporis puritate innoxia stare permittunt, sed ad illam, quam horremus, frigidam et plenam sentibus uitiorum pertrahunt uiam. Rursum cum succensi feruore spiritus opera carnis uolumus exstinguere sine ullo respectu fragilitatis humane, et nosmetipsos totos ad immoderata uirtutum studia cordis elatione conferre,  imbecillitas carnis interpellans ab illa reprehensibili nimietate spiritus reuocat, ac retardat, et ita fit utraque concupiscentia tali colluctatione alterna sibimet repugnante, ut anime uoluntas, que nec totam se carnalibus desideriis dedere, nec uirtutum laboribus uult desudare, quodam iusto moderamine temperetur, quadam equalitatis libra in statera nostri corporis constituta, que spiritus, carnisque examine, nec a dextra mentem spiritus ardore succensam, nec a leua carnem uitiorum aculeis preponderare permittens, tepidum illum animalis uoluntatis statum excludit, et ad illud quartum quod uolumus salubriter uenire compellit, ut uirtutes non otio et securitate, sed  iugi sudore et contritione spiritus acquiramus, ne in illo perniciosissimo tepore permanentes, ab ore suo nos emouere incipiat Deus. Hanc uero luctam carnis et spiritus, et fructus eius Apostolus manifestat ubi dicit: Dico autem spiritu ambulate, et desideria carnis non perficietis. Caro enim concupiscit aduersus spiritum, et spiritus aduersus carnem. Hec autem sibi inuicem aduersantur, ut non quecunque uultis, illa faciatis . Moraliter autem. Quisque se ab huius mundi delectatione separare, et uirtutibus operam dare contendit, cooperante Dei gratia, edificare debet intus edificium uirtutum, cuius longitudo in fide Trinitatis trecentos cubitos habeat, in latitudine caritatis quinquaginta, in altitudine spei que in Christo est  triginta, ut sit in bona operatione longus, in dilectione amplus, in desiderio altus, ut cor suum habeat ubi Christus est in dextera Dei sedens. Unde et ipsius crucifixi caput in altitudine crucis positum est, manus autem in latitudine expanse sunt, ut affectus cordis nostri usque ad inimicos diligendos extendatur. In longitudine crucis corpus crucifixi positum est, ut non sit remissa operatio nostra, sed extensa, ut perseueret usque in finem.



LIBER SECUNDUS,



Cuius hec sunt capitula.

CAP. I. De arca sapientie.---CAP. II. De ostio, et fenestra eiusdem arce.---CAP. III. De quatuor modis exeundi per actionem.---CAP. Iu. De quatuor modis exeundi per contemplationem.---CAP. u. Quomodo ramus oliue deportetur ad arcam sapientie.---CAP. uI. De tribus mansionibus arce sapientie, siue intellectualis.---CAP. uII. Quod columna in medio arce huius erecta sit.---CAP. uIII. De diuersitate arcam ascendentium.---CAP. IX. De ligno uite, et libro uite in columna.---CAP. X. De duobus que sunt in ligno; et rursum de libro et ligno uite.---CAP. XI. De diuersis libris, et quis liber uite dicatur.---CAP. XII. De tribus libris.---CAP. XIII. De tribus uerbis.---CAP. XIu. De tribus lignis uite.---CAP. Xu. De tribus libris uite.---CAP. XuI. De tribus uerbis.---CAP. XuII. De tribus paradisis, et comparatione trium lignorum, que sunt in eis.---CAP. XuIII. De arbore sapientie, et uero ligno, eiusque incrementis, et profectu.



CAP. PRIMUM. De arca sapientie.


Quod dicere uolumus de arca sapientie ita distinguendum est ab iis que secundum allegoriam superius assignata sunt Ecclesie, ut quod ibi demonstratum est in re, hoc hic queratur in cogitatione. Habent enim quoddam esse suum res in mente hominis, ubi illa etiam, que in seipsis uel iam preterierunt, uel adhuc futura sunt, simul subsistere possunt. Et in hoc quodammodo rationalis anima similitudinem sui Creatoris habet, quia sicut in mente diuina omnium rerum cause eternaliter sine mutabilitate, et distinctione temporali substiterunt, ita etiam in mente nostra preterita, presentia, et futura per cogitationem simul subsistunt. Si ergo per studium meditationis assidue cor  nostrum inhabitare ceperimus, iam quodammodo temporales esse desistimus, et quasi mortui mundo facti intus cum Deo uiuimus. Tunc quidquid fortuna extra molitur facile contemnimus, si ibi fixum est desiderium nostrum, ubi mutabilitati non subiacemus. Ubi nec preterita relinquamus, nec exspectemus futura, ubi nec cupiamus huius uite prospera, nec timeamus aduersa. Habeamus ergo rectas, habeamus utiles et castas cogitationes, quia de tali materia fabricabimus arcam nostram. Ista sunt ligna, que in aquam missa natant, in igne posita ardent, quia tales cogitationes fluxus carnalium delectationum deorsum non premit. sed flamma caritatis incendit. Nec timeas hunc ignem in tectis tuis. ue tibi si non arserit ex eo tabernaculum  tuum. Postea bituminabis arcam tuam intus et extra. Extra ut mansuetudinem exhibeas, intus ut caritatem non amittas. Nullatenus enim in secreto conscientie tue suauiter pausare poteris, nisi prius malos, et extra per mansuetudinem tolerare, et intus didiceris per caritatem non odisse. Bitumen calide nature est, et nascitur de terra fulminata, et caritas procreatur in anima timore diuini iudicii percussa. Deinceps uideamus de mensura arce, qualiter fieri possit in nobis diximus supra trecentos cabitos presens seculum designare. Si ergo tu cogitationem tuam duxeris ab exordio mundi usque ad finem, et pertransiens consideraueris que, et quanta Deus mirabilia propter electos suos operatus  sit, uel adhuc operaturus, trecentorum cubitorum longitudinem in corde tuo metieris. Si cogitatione percurris Ecclesiam, et uitam fidelium contemplatus eam tibi ad exemplum proponis, et in latitudinem quinquaginta cubitorum cor extendis. Si uero diuine pagine, que triginta libris continetur, scientiam adeptus fueris, in altitudinem triginta cubitorum cor tuum erigis. Hec est arca, quam edificare debes. Isti sunt termini patrum tuorum, quos tibi transgredi non licet, quos Altissimus constituit iuxta numerum filiorum Isrel, quando separabat filios Adam, et gentes diuidebat. Hec est terra, quam inhabitare debes, et pasci in diuitiis eius. Requiesce ergo intra hos parietes, sub hoc tecto mane, habita in domo hac, procella et tempestas  foris seuit, quacunque prodieris naufragium patieris. Si superbe per sapientiam tuam diuina secreta rimari conaris, que nobis Deus per scripturam suam aperire noluit, altitudinem triginta cubitorum transcendis. Si usque in finem seculi non credis Ecclesiam duraturam, sed aliquando Dei destituendam auxilio, tunc centum cubitorum longitudinem transis. Si frequenter de amatoribus huius mundi, et de uana conuersatione illorum cogitare delectaris quinquaginta cubitorum mensuram transgrederis.



CAP. II. De ostio, et fenestra huius arc e

Arca diluuii, sicut iam dictum est, cordis nostri secretum est, in quo latere debemus a strepitu huius  mundi. Sed quia ipsa nostre conditionis infirmitas diu nos in silentio intime contemplationis pausare non patitur, exitum habemus per ostium et fenestram. Ostium significat exitum per operationem, fenestra exitum qui fit per cogitationem. Ostium deorsum est, fenestra sursum, quia actiones ad corpus pertinent, cogitationes ad animam. Hinc est quod per fenestram aues exierunt, per ostium bestie et homines. Quod autem per auem anima significetur, et per hominem corpus, habemus ex libro Iob ubi dicitur: Homo ad laborem nascitur, auis ad uolatum . Quoniam sic nati in hac uita sumus, ut si uolumus animam per contemplationem subleuare, necesse sit corpus per exercitia laboris atterere. Quod uero ostium in latere positum  dicitur, hoc significat quod nunquam a secreto cordis nostri per operationem exire debemus ex proposito intentionis, sed ex accidenti occasione necessitatis. Et fortassis non sine causa hoc de fenestra tacuit Scriptura; quia, etsi per cogitationem aliquando uoluntate exire liceat, nunquam tamen per operationem foras prodire debemus, nisi ex necessitate. Quod etiam per hoc conuenienter innuitur, quod homo ipse quando uoluit fenestram aperuit, ut aues emitteret. Ostium uero foris a Deo et clausum, et rursum apertum ab eo esse legitur, ut homo exiret.



CAP. III. De quatuor modis exeundi per actionem.

Quatuor autem modis eximus per actionem. Actiones namque alie sunt carnales, id est que ad  usum corporis pertinent; alie spirituales, qua pertinent ad instructionem mentis. Ad utrasque boni et mali exeunt. Qui ad explendam uoluptatem terrenis actionibus foris inseruiunt, similes sunt immundis animalibus, que de arca exierunt. Qui autem eas ad usum necessitatis administrant, animalia quidem sunt, sed munda. Qui uero ecclesiastici regiminis curam, que uidelicet actio spiritualis est, agendam suscipiunt, et a secreto interne quietis, non ex ambitione, sed ex precepto obedientie ad publicum prodeunt; similes sunt Ne, qui exiens de arca sacrificium obtulit, quia sepe tales eo magis per abstinentiam omnes in se carnis motus occidunt, quo grauiora interne quietis damna per occupationem se pertulisse cognoscunt. Illi autem qui  propter gloriam propriam honores in Ecclesia suscipiunt, et cum se in sublimi positos uident, ceteros despiciunt, et infirmioribus quibusque in Ecclesia positis ex compassione condescendere nolunt, similes sunt Cham, qui denudati patris uerenda derisit, et ab hoc meruit sententiam maledictionis accipere.



CAP. Iu. De quatuor modis exeundi per contemplationem.

Quatuor etiam modis eximus per contemplationem. Primus modus est, quando consideramus omnem creaturam quid sit ex se, et inuenimus omnia esse uanitatem, quia omnis creatura sicut de nullo adesse uenit, ita et quotidiana immutatione  indicat, quod quantum in se est ad nichilum tendit.

Secundus modus est, quando consideramus quid sit in eadem creatura ex dono Creatoris, et cernimus in ea diuine rationis similitudinem, quia ipsa, que pro sua conditione mutabilitati subiacent, dum hoc ex beneficio Creatoris accipiunt, ut nunquam prorsus esse desinant, quodammodo opus temporale eterni opificis imitatur stabilitatem.

Tertius modus est, quando consideramus quomodo utatur Deus ministerio creaturarum ad implenda iudicia sua, siue pro sua misericordia beneficia largiendo, siue pro nostro merito supplicia. In hac autem consideratione inuenimus omnia esse instrumentum  diuine dispensationis, et nostre prauitatis argumentum. In hoc genere contemplationis audimus omnem creaturam tribus uocibus nobis loquentem.

Prima uox dicit accipe, secunda dicit redde, tertia dicit fuge: Accipe beneficium, redde debitum, fuge supplicium. Prima uox est famulantis, secunda admonentis, tertia comminantis. uox famulantis est. Celum dicit: Ministro tibi lucem in die ut uigiles; tenebras in nocte ut pauses. Ego ad oblectationem tuam gratas temporum uicissitudines pario, tempore ueris, et estatis feruorem, autumni plenitudinem et algorem hiemis. Ego alternantibus incrementis dierum et noctium spatia simili ratione dissimiliter extendo, ut et uarietas tollat fastidium  et ratio pariat oblectamentum. Aer dicit: uitalem tibi prebeo flatum, et omne genus auium ad tuum mitto obsequium. Aqua dicit: Potum tibi prebeo, sordes purgo, arentia uegeto, et diuersorum genera piscium ad tuum esum ministro. Terra dicit. Ego te porto, te nutrio, pane conforto, uino letifico, omnigenis fructibus oblecto, diuersis animalibus mensas teas repleo. uox admonentis est. Mundus dicit: uide homo quomodo amauit te, qui propter te fecit me. Seruio tibi, quia factus sum propter te, ut et tu seruias illi, qui fecit et me, et te. Me propter te, et te propter se. Si sentis beneficium, redde debitum. Accipis benignitatem, redde caritatem. Hoc tribuit, et hoc exigit Deus. uox comminantis est. Ignis dicit:  A me combureris. Aqua dicit: In me submergeris. Terra dicit: A me absorbeberis. Infernus dicit: A me deglutieris. Quia omnis creatura sicut ex conditione sua homini famulatur, sic etiam peccatoribus pro malorum meritorum conscientia comminatur, ut in singulis creaturis perpeti timeant, quod se meruisse cognoscunt. Propter quod etiam dictum est, quod nemine persequente fugit impius , quoniam ita est in securitate impius pauidus, sicut iustus in supplicio securus.

Quartus modus contemplationis est, quando inspicimus creaturas, secundum hoc quod homo eis uti potest ad explendam carnalis concupiscentie uoluptatem, et in eis cogitamus non naturalis infirmitas subsidium, sed libidinis oblectamentum. Hoc  oculo Eua lignum uidit, quam esset pulchrum uisu, et ad uescendum suaue, et tulit de fructu eius, et comedit . Qui hoc modo per cogitationem exeunt, similes sunt coruo, qui reuersus non est, quia dum foris quod male delectat inueniunt, ad arcam conscientie amplius redire nolunt. Reliqua uero tria contemplationis genera in exitu columbe figurata sunt, que cum emissa esset, et non inueniret ubi requiesceret pes eius, reuersa est ad uesperum portans ramum oliue uirentis in ore suo. uacua exiit, sed uacua non rediit, quia foris inuenit, quod intus non habuit, nec tamen foris amauit, quod intro detulit.



CAP. u. Quomodo ramus oliue deportetur ad arcam sapientie.


Ramus oliue uirentis bonum mentis affectum demonstrat, quia sepe sancti uiri quanto magis foris opera diuina aspiciunt, tanto magis intus in amore Conditoris inardescunt. Dum enim rerum presentium mutabilitatem aspiciunt, continuo omnia que in hoc mundo pulchra uidentur, eis in cogitatione uilescunt, et quasi reuertentes oliuam in ore deferunt, quoniam eo ardentius Conditoris sui speciem concupiscunt, quo in rebus conditis quod delectaret minus inuenerunt. Delectabiliter intus mens pascitur, quia delectabiliter foris non tenetur, et quasi ad arce sue portum reducta iam secura tripudiat, que in mundi fluctibus prius naufraga  erat. Similiter in secundo genere contemplationis quoties in rebus uisibilibus inuisibilem Dei uirtutem et sapientiam admirari discimus, quasi ramus oliue ab aquis ad arcam reportamus, quia in rebus mutabilibus extra nos illum agnoscimus, quem in nobis immutabiliter diligamus. In tertio itidem contemplationis genere dum iudicia eius foris attendimus, in timore eius, et amore intus renouamur. In primo ergo materia uanitatis inspecta, in nobis generat contemptum mundi, in secundo simulacrum rationis, laudem Dei, in tertio instrumentum dispensationis timorem et amorem Dei, in quarto fomes cupiditatis incentiuum libidinis. Hunc igitur exitum caueamus, ne egrediamur temere. Nemo de conscientia sua confidat. Dina intus uirgo,  intus casta, intus columba fuit, sed quia columba seducta fuit non habens cor, egressa foras colorem pariter cum nomine mutauit. Sic enim scriptum est: Egressa est Dina, ut uideret mulieres regionis illius. Quam cum uidisset Sichem filius Hemor Euei, princeps terre illius, adamauit, et rapuit eam, et dormiuit cum illa, ui opprimens uirginem . Que ui opprimitur patet quod non ideo exit ut corrumpatur, sed tamen quia temere exiit, pudicitie sue damna etiam inuita sustinuit. Quod autem subiungitur, conglutinauit eam sibi; hoc est coruus cadauer inuenit, et amplius ad arcam redire noluit.



CAP. uI. De tribus mansionibus arce sapientie, siue intellectualis.


Tres mansiones in intellectuali arca, que significant tria genera cogitationum, rectum, utile, necessarium. Si ego diligere cepero meditationem Scripturarum, et libenter cogitauero de uirtutibus sanctorum, et de operibus Dei, et de aliis quecunque ad emendationem morum, siue ad exercitationem mentis pertinent, iam in arce mansione prima esse cepi. Sed si bonum quod noui adhuc imitari differo et detracto, tunc dicere possum, quod recta sit cogitatio mea et inutilis, quia bonum quidem est, quod de aliis cogito, et quod in aliis cognosco, sed inutile mihi, si illud ad exemplum uiuendi non traho. Quia aliena uirtus mihi non prodest, si illam  imitari neglexero. Thesaurus  absconditus, et scientia abscondita, que utilitas in utrisque?  Scientiam abscondo, si bonum quod noui opere non ostendo, et ideo mihi non potest prodesse, quod cum sciam habere dissimulo. Si autem operam dedero non tantum ut sciam, sed etiam ut agam que bona sunt et utilia, et in hoc sedula fuerit cogitatio cordis mei, quatenus uirtutes, quas in aliis iam amare, et admirari didici, meas faciam per exercitium discipline, et formam recte uiuendi, tunc possum dicere, quod utilis sit cogitatio cordis mei, et tunc ascendi in secundam mansionem, et cor meum in unum, iam magis collegi, ut non discurrat per ea que uana sunt, et ad utilitatem non pertinent. Restat tertium, ut cum habere cepero opera uirtutum, elaborem quoque  ipsas uirtutes habere, hoc est, ut quod foris demonstro in opere intus possideam in uirtute. Alioquin non multum mihi prodest habere opere, nisi etiam uirtutes operum habeam. Si ergo ad hoc cogitationem cordis mei instituo, ut quidquid boni in me foris humanis apparet aspectibus, diuinis, intus satagam presentare obtutibus, tunc ascendi in tertiam mansionem, ubi uirtutes sunt, que sunt necessarie. Sed inter has omnes precipue una necessaria est, id est caritas, que nos Deo coniungit, et ideo in supremo arca ad unum colligitur; ut iam unum cogitemus, unum exspectemus, unum desideremus Dominum nostrum Iesum Christum. In prima ergo mansione est cognitio, in secunda opus, in tertia uirtus, in supremo premium uirtutis Dominus  iehsu Christus. Hos gradus habes in psalmo ubi dicit: Bonitatem, et disciplinam et scientiam , si conuertas scientiam, et disciplinam, et bonitatem doce me  Domine Iesu Christe.



CAP. uII. De columna in medio arce huius erecta.

Columna in medio arce erecta in altitudinem triginta cubitorum, cui uniuersa fabrica innititur, cuius precisio sursum per quadrum in singulis lateribus unius cubiti mensuram habet, ipsa est lignum uite, quod plantatum est in medio paradisi, id est Dominus iehsu Christus in medio Ecclesie sue, quasi premium laboris, quasi merces operis, quasi meta itineris, quasi corona certaminis in communi  omnibus fidelibus propositus, qui de terra ortus est, et celos penetrauit, qui ad ima uenit et summa non deseruit, qui sursum ipse est et deorsum, sursum maiestate, deorsum compassione. Sursum ut trahat desiderium, deorsum ut prestet subsidium. Deorsum intra nos, sursum supra nos. Deorsum quod a nobis sumpsit, sursum quod nobis proposuit. Iste est mons domus Domini preparatus in uertice montium, ad quem fluunt omnes gentes , et de quatuor angulis arce quasi de quatuor mundi partibus ascendut.



CAP. uIII. De diuersitate arcam ascendentium.

Alii siquidem ascendunt de calore orientis, alii de calore occidentis, alii de frigore orientis, alii de frigore occidentis. Calor orientis est feruor spiritualis,  calor occidentis est concupiscentia carnis. Frigus orientis tumor superbie, frigus occidentis cecitas ignorantie. In calore orientis creatus est homo, propter quod et positus est in hortis Eden ad australem orientis, sed transiuit ad frigus orientis, quando ad illius participationem se contulit, qui primus ad aquilonem sedem se positurum dixit . Deinde ad calorem occidentis cecidit, quando post peccatum aliam legem in membris suis repugnantem legi mentis inuenit . Tunc quoque ad frigus occidentis corruit, quando ignorantie cecitate percussus, illius celestis panis esum obliuisci cepit. In calore orientis principium est bone nature, in frigore orientis initium culpe. In calore, et frigore occidentis pena corporis et  anime. In calore orientis in alto creatus fuit homo in frigore orientis, superbe exaltare se uoluit homo, et idcirco in calore et frigore occidentis ad ima corruit homo. Sed per mediatorem Dei et hominum Dominum Iesum Christum, ecce isti iam ueniunt ab Oriente, et illi ab Occidente ut recumbant cum Abraham et Isaac, et Iacob in regno celorum . Iam clamant aquiloni ut det, et austro ne prohibeat filios Dei . Quia enim iehsu Christus uerus Deus et uerus homo est, in homine prebet exemplum, ex diuinitate remedium. Ex humilitatione suscepte infirmitatis nostram, et superbiam reprimit, et illuminat cecitatem; ex uirtute maiestatis et animas nostras cibo inuisibli pascit, et corpora nostra per obumbrationem Spiritus sancti  ab estu uitiorum protegit. Idem ergo nobis et lignum uite, et liber uite efficitur, lignum, quia obumbrat et pascit, liber quia increpat et erudit. Increpat elatos, illuminat cecos, esurientes cibat, estuantes obumbrat. Audiant elati increpationem, et humilientur, audiant ceci animo doctrinam, et illuminentur. Quos exurit estus uitiorum, umbram petant ut refrigerentur. Qui esuriunt et sitiunt iustitiam, huc properent ut saturentur. Nemo se excuset, omnis homo congruum suo morbo remedium inuenit, ubi et malis locus datur, ut se corrigant, et bonis ut meliores fiant. Ascendamus ergo omni occasione postposita. Ascendamus alacres, ascendamus letantes, quia in domum Domini ibimus . Ascendamus ad festa superne patrie tribus Isrel ad confitendum nomini Domini in turribus Hierusalem . Leuemus sursum oculos nostros, et uideamus purpureas semitas stratas in lateribus montium eternorum, et calles superne directos usque ad portas Hierusalem. Ibi uexillum crucis in sublimi luce, luce rosea micans, hostes terret et amicos confortat. Porte ciuitatis aperte sunt, et in plateis eius uoces canentium Alleluia. uidebis illuc ascendentes populos multos, accinctos in psalmis canentes ex omnibus gentibus et nationibus et linguis, alios in uestitu roseo fulgentes, alios amictu candido nitentes, alios in uiola sandicina prelucentes omnis ornatus ad solemnitatem. Grandis et innumerabilis populus qui preparatus est ad diem  Domini. Ipse rex sursum est, et inuitat nos. Deorsum est, et adiuuat nos. Excitantur pigri, confortantur timidi, roborantur infirmi, et animosiores red duntur strenui. Omnis etas, utriusque sexus, omnis conditio concurrunt ex omnibus mundi partibus, et ascendunt certatim cum alacritate et letitia uidere regem in decore suo. Cupiunt omnes, cupiunt singuli in die tante solemnitatis apparere festiui Loquamur ergo nunc de his gradibus ascensionum, quibus in celum scanditur, ut nullum terreat labor itineris, quem delectat premium repromissionis. Sunt quidem ibi purpurei ascensus, quia cum labore ascenditur, sed substernitur caritas, qua labor ipse alleuetur. Primus itaque ascensus est de frigore orientis, hoc est de tumore superbie  quia oportet primo peccatorem humiliari, et per obedientiam resurgere, qui per inobedientiam lapsum incurrerat culpe. Secundus ascensus est de calore occidentis quia necesse est deinde uitia carnis calcare, ut non ambulemus secundum desideria nostra, et mortificare membra nostra, que sunt super terram, ut non seruiamus ultra peccato . Tertius ascensus est de frigore occidentis, quia cum iam perfecte affectus carnales per abstinentiam, et exercitium discipline in nobis exstinxerimus, tunc libere meditationi, et doctrine diuinarum Scripturarum uacare poterimus, ut per studium lectionis et meditationem rursus illuminetur oculus mentis, sicut dicit Psalmista: Declinate a me maligni et scrutabor mandata Dei mei . Quartus ascensus  est de calore orientis, ubi de bono proficimus in melius, quia nequaquam ad perfectionem uenire possumus, nisi etiam in bonis, que agimus, sine intermissione crescere studeamus. Quod autem columnam triginta cubitorum altitudinem habentem in medio arce ereximus, siue ita ad litteram factum esse credamus, siue non, nichil interest, si tamen spatium eiusdem dimensionis, et quantitatis ab uno sursum patuisse intelligamus. Rursum quod per triginta cubitorum altitudinem diuinam Scripturam significari diximus, et postea per columnam triginta cubitos habentem in altitudine Christum figurari asseruimus, contrarium non est, quia omnis Scriptura diuina unus liber est, et ille unus liber Christus est, quia omnis Scriptura diuina de Christo  loquitur, et omnis Scriptura diuina in Christo impletur, et legendo Scripturam hoc querimus, ut eius facta, et dicta, atque precepta agnoscentes, quod iussit facere, et quod promisit percipere mereamur. Sicque et cognitione ueritatis, et merito uirtutis crescentes, usque ad eius conformitatem et mensuram etatis plenitudinis  ipsius specialiter pertingamus.



CAP IX. De ligno uite, et libro uite in columna.

Igitur ut melius pateant que diximus, ipsam supradictam columnam in medio arce depinximus, eidemque in latere australi lignum uite, in latere uero aquilonari liber uite nomen ascripsimus. Unde et in eodem latere triginta uolumina diuine pagine  secundum ordinem ab uno sursum, hoc est in singulis mansionibus decem disposuimus, quia sicut diximus, omnis diuina Scriptura unus ille liber est, qui liber uite est. Et sciendum quod Christus cum in gemina natura una eterna constet persona, secundum utramque naturam et liber uite, et lignum dici potest, attamen specialiter nobis secundum formam humanitatis assumpte liber uite factus est, quia in homine prebuit exemplum. Secundum formam diuinitatis lignum uite factus est, quia ex uirtute diuinitatis prestare remedium.



CAP. X. De duobus, que sunt in ligno, et de libro, et ligno uite.

Lignum in se duo habet, fructum et folia, fructu pascit et foliis obumbrat. Sic uirtus diuinitatis illuminatarum  mentium refectio est, et infirmantium obumbratio. Liber uite ad aquilonem respicit, quia per humanitatem Saluatoris exortum est lumen habitantibus in regione umbre mortis. Et lignum uite ad austrum uertitur, ut robustos gustu sue dulcedinis pascat et prouehat, et infirmos adhuc, ne deficiant in estu tentationum, sub alis protectionis sue quasi in umbraculo meridiano abscondat. Hec ipsa si paululum prosequamur non sit onerosum. uolumus enim nunc more exponentis planis, et paucis uerbis sensum aperire, nunc meditantis, nunc quasi dubitationes, nunc quasi inuenientes huc illucque acie mentis discurrere.



CAP. XI. De diuersis libris, et quis liber uite dicatur.

 Sunt autem diuersi libri. Alii enim sunt libri scripti a Deo, alii scripti ab hominibus. Libri, quos scribunt homines, ex pellibus mortuorum animalium, siue ex alia qualicunque corruptibili materia fiunt, et cum pusillum durauerint, ipsi quoque ueterascunt, et quadam sua more resoluuntur in nichilum, nullum de se deinceps relinquentes uestigium. Et istos libros omnes qui legunt, moriuntur aliquando, et nemo semper uiuens inuenitur. Ii ergo, quia ex mortuis a mortalibus morituti fiunt, et suis lectoribus, suis amatoribus uitam semper permanentem dare non possunt, nequaquam libri uite, sed mortis potius, uel mortuorum, uel morientium appellari digni sunt. Quod si ego talem librum inuenire possim, cuius origo eterna, cuius incorruptibilis essentia,  cuius cognitio sit uita, cuius scriptura indelebilis, cuius inspectus desiderabilis, cuius doctrina facilis, cuius scientia dulcis, cuius profunditas imperscrutabilis, cuius uerba innumerabilia, et unum tamen uerbum omnia, hic sit liber uite. Hos sic distinguentes altius uidebimus.



CAP. XII. De tribus libris.

Tres sunt libri. Primus est quem facit homo de aliquo; secundus, quem creauit Deus de nichilo; tertius quem Deus genuit Deum de se Deo. Primus est opus hominis corruptibile; secundus est opus Dei, quod nunquam desinit esse, in quo opere uisibili inuisibilis sapientia Creatoris uisibiliter scripta est; tertius est non opus Dei, sed sapientia, per quam  fecit omnia opera sua Deus, quam genuit non fecit, in qua ab eterno cuncta, que facturus erat secundum sententiam prouidentie et predestinationis prescripta habuit. Et hic est liber uite, in quo quidquid semel scriptum fuerit, nunquam abolebitur, et omnes, qui meruerint peruenire usque ad eius inspectionem, uiuent in eternum.



CAP. XIII. De tribus uerbis.

Item tria sunt uerba. Primum est uerbum hominis, quod prolatum desinit; secundum est uerbum Dei, id est opus Dei, quod creatum non inuariabiliter subsistit, nec tamen aliquando desinit; tertium est uerbum Dei, quod genitum non creatum, finem et principium nescit, neque ullam mutabilitatem recipit, et hoc est, uerbum uite.



CAP. XIu. De tribus lignis uite.


Item sunt tria ligna uite. Primum est arbor illa materialis, quam produxit Dominus Deus de humo in principio, cum plantaret paradisum in medio eius. Cuius fructum ne post peccatum tangeret homo, eiectus est a paradiso. Secundum est Dominus iehsu Christus, qui secundum formam assumpte humanitatis in medio Ecclesie sue, quasi lignum uite in medio paradisi  plantatus est, de cuius fructu quisquis digne manducare meruerit, uiuet in eternum. Tertium est lignum uite, quod plantatum est in illo inuisibili paradiso, id est sapientia Dei, cuius fructus cibus est beatorum angelorum. Secundum et tertium unum est lignum uite. Sed ad tertium creatus fuit homo, a primo eiectus est homo,  per secundum reuocatur homo. Igitur lignum uite non est nisi in paradiso, extra inueniri non potest, ibi est locus eius, ibi figit radices, ibi ramos expandit, et profert fructum in tempore suo. Et credo, propter decursus aquarum uiuentium, quia plantatum est propter fontem, qui oritur in medio paradisi, et irrigat uniuersum paradisum, et ideo nec siccari radix eius, nec rami arescere, nec folia defluere possunt, sed permanet uirens in perpetuum. Habes igitur tres libros, tria uerba, et tria ligna, que si in singulis sibi inuicem comparare uolueris, uidebis quam sit nichil imum comparatum cum medio, nec tamen id esse potest medium comparatum, cum summo, quod imum est comparatum cum medio.



CAP. Xu. Item de tribus libris uite.


uerbi gratia, tres tibi libros prescripsimus; primum qui est opus hominis; secundum qui est opus Dei, tertium qui est non opus Dei, sed sapientia Dei; per quam facit omnia opera sua Deus. Dic ergo opus hominis, opus Dei, et sapientia Dei. Inter hec qualis sit comparatio uideamus. Certe Salomon cum respexisset ad opera hominum et considerasset ea, ait sic: uanitas uanitatum, uanitas uanitatum, et omnia uanitas. Quid habet amplius homo de uniuerso labore suo, quo laborat sub sole?  Non ergo satis fuit ei solum modo dixisse uanitas, nisi congeminans repotisset: uanitas uanitatum, uanitas uanitatum, et omnia uanitas. Et bene. Si enim testante Psalmista: uanitas est omnis homo uiuens ; merito opus  hominis non solum uanitas dicitur, sed uanitas uanitatum. De operibus autem Dei quid sentiat paulo post manifestat, dicens: Didici quod omnia opera, que fecit Deus perseuerent in eternum. Non possumus eis quidquam addere, nec auferre, que fecit Deus, ut timeatur. Quod factum est, ipsum permanet . Quid igitur dicam? Si opera hominum cum operibus Dei comparare uoluero, dicam aliquid opus hominis esse, an non? Quando consideratur aliquid in se esse uidetur, quando comparatur nichil esse uidetur, quia inestimabile est, quantum in comparatione superetur. Si tamen altius ascendens opus factori suo comparaueris, minus adhuc inuenis esse omne spatium temporis comparatum eternitati deitatis. Sic etiam est de uerbo.



CAP. XuI. Item de tribus uerbis.


Aliud est uerbum hominis, aliud est uerbum Dei, opus Dei non Deus, atque aliud uerbum Dei Deus. Sed opus Dei, quia uisibile est, extrinsecum uerbum dicitur, quasi oris prolatio. Sapientia uero Dei, quia inuisibilis est, intrinsecum uerbum appellatur, quasi mentis conceptio. Et sicut uox prolata statim perit, intellectus autem permanet, sic quod Deus fecit uariatur, quod est Deus non mutatur. Et sicut per prolationem uocis cognoscitur cogitatio cordis, sic in opere suo manifestatur sapientia Creatoris. Opus enim hoc, opus pulchrum. Opus Deo opifice dignum, opus quod sapientem deceat, opus quod nemo nisi omnipotens, facere queat, et ideo specie sua tanquam uoce quadam uirtutem  sui conditoris protestatur, et sapientiam loquitur. Que sapientia sic fecundauit uniuersa, ut habitet in eis que fecit, in singulis tota, et in toto tota, nec minor in toto, nec minor in singulis, et ideo non totum maius, non singula minus, quia totum totam, et singula totam loquuntur sapientiam. uerbum igitur loquitur uerbum, sed uerbum quod factum est uerbum quod fecit, uerbum quod transit, uerbum quod mutabilitatem non recipit; uerbum quod sensu percipitur, uerbum quod mundo corde uidetur; uerbum pulchrum, uerbum pulcherrimum; uerbum quod oculos corporis delectat, uerbum quod oculos cordis illuminat, uerbum creatum, uerbum non creatum, sed natum, non ore prolatum, sed de corde eructatum, non quod desinit emissum, sed  quod permanet genitum. Propterea si sapientie opus suum comparas, minus est omne quod transit ad id quod mutabilitatem nescit, quam uel unius  momenti instans tempori quamtumuis diuturno comparatum, quod temporis angustias non excedit. Sic est de ligno.



CAP. XuII. De triuus paradisis, et comparatione trium lignorum que sunt in eis.

Tres sunt paradisi. Unus terrestris, cuius incola fuit primus Adam terrenus. Secundus fidelis, quod est Ecclesia sanctorum, quam fundauit et inhabitat secundus Adam celestis, id est Christus. Tertius celestis, qui est regnum Dei, et uita eterna, et terra uiuentium, uel potius terra uiuens, in qua habitat Deus. In primo paradiso lignum uite est arbor materialis. In secundum lignum uite est humanitas Saluatoris. In tertio lignum uite est sapientia Dei, uerbum Patris, fons uite, et origo boni, et hec est  uere uita eterna. Nunc ueniamus ad comparationem. Certe lignum uite, quod erat in paradiso terrestri, corporalem solummodo uitam sine defectu uegetare potuit. Lignum autem uite fidelis paradisi, id est iehsu Christus manducantibus carnem suam, et bibentibus sanguinem suum uitam eternam repromittit, et tamen idem ipse exprimere uolens quantum distaret sacramentum a uirtute, ait: Corpus nichil prodest, spiritus est qui uiuificat . Quasi diceretur: Si me corporaliter in sacramento sumitis, non hoc uobis sufficere credatis, nisi etiam me quemadmodum uerbum uite sum illuminans animas, iustificans peccatores, et mortuos uiuificans, spiritualiter edere dediceretis.



CAP. XuIII. De arbore sapientie, et uero ligno uite, eiusque incrementis, et profectu.


Hoc est igitur uere lignum uite uerbum Patris, in excelsis sapientia Dei, que in cordibus sanctorum tanquam in paradiso inuisibili per timorem seminatur, per gratiam rigatur, per dolorem moritur, per fidem radicatur, per deuotionem germinat, per compunctionem oritur, per desiderium crescit, per caritatem roboratur, per spem uiret; per circumspectionem frondet, et expandit ramos, per disciplinam floret, per uirtutem fructificat, per patientiam maturescit, per mortem carpitur, per contemplationem cibat. Sed quia longius sermo processit paululum respiremus, simul orantes ipsam Dei sapientiam, ut nos gustu dulcedinis sue dignetur satiare,  que nos per gustum amare mortis non dedignata est redimere. Cui honor, et imperium in eterna secula seculorum. Amen.



LIBER TERTIUS,



Cuius hec sunt capitula:

CAP. I. De seminatione arboris sapientie per timorem.---CAP. II. De rigatione arboris sapientie per gratiam.---CAP. III De putrefactione arboris sapientie per dolorem.---CAP. Iu. De radicatione arboris sapientie per fidem.---CAP. u. De germinatione arboris sapientie per deuotionem.---CAP. uI. De ortu arboris sapientie per compunctionem.---CAP. uII. De incremento arboris sapientie per desiderium.---CAP. uIII. De roboratione eius per caritatem.---CAP. IX. De uirore eiusdem per spem.---CAP. X. Quomodo arbor sapientie frondescat per circumspectionem, et que ad eum pertineant.---CAP. XI. Quomodo per disciplinam  floreat.---CAP. XII. Quomodo fructificet per uirtutum.---CAP. XIII. Quomodo per patientiam, et perseuerantiam maturescat.---CAP. XIu. Quomodo per mortem carpatur.---CAP. Xu. Quomodo per contemplationem cibet.



PROLOGUS.


In fine precedentis libri per similitudinem cuiusdam arboris demonstrauimus qualiter sapientia oriatur, et crescat in nobis. Hic ipsius incrementi gradus, quos ibi breuiter et summatim perstrinximus, latius per singula prosequendo explanabimus.



CAP. PRIMUM. De seminatione arboris sapientie per timorem.

Primo igitur ibi de sapientia dictum est, quod per timorem seminatur. Et quidem pulchre per timorem seminatur sapientia, quia timor Domini principium est sapientie . Et sicut de seminibus oriuntur germina, ita de timore Domini nascitur sapientia. Charitas enim ipsa est sapientia, quia per caritatem Deum gustamus, gustando autem cognoscimus  sicut dicit Psalmista: Gustate, et uidete quoniam suauis est Dominus . Timor autem Domini ipse ad nos caritatem adducit, quia dum docet timere periculum, facit amare presidium. Consideratis enim penis inferni et tormentis, que damnatos exspectant, subito animus terrore concutitur, ac deinde ad se reuersus, ac uiam euadendi querens, statim illum ex desiderio requirit, per quem instans periculum euadere se posse agnoscit. Quem postquam inuenit, ex affectu dilectionis amplectitur; tunc ille horror primum intolerabilis ex amore mitigatur, et sic de timore caritatis quidem nascitur, sed per caritatem timor consumitur. Preterea timor Domini postquam uenit ad cor facit  pauperem spiritu, paupertas autem spiritus duplex est. Nam sunt et corporales diuitie in affluentia rerum temporalium, et sunt spiritales diuitie in possessione uirtutum. Uterque ergo apud Deum diues esse conuincitur. Uterque a regno celorum prohibetur, et ille uidelicet, qui temporalibus his, et perituris bonis superfluo abundare concupiscit, et ille qui quasi magnum aliquid de se estimans sua se uirtute gloriatur stare. Sed timor Domini ad mentem ueniens, dum pondus futuri examinis, et quam districtus uenturus sit iudex nobis in cogitatione anteponit, omnem mox terrene concupiscentie delectationem exstinguit, et nostram infirmitatem utiliter ad memoriam reuocans, quam humilia de nobis sentire debeamus ostendit. Sopito deinde  terrenorum desideriorum strepitu, continuo mens ad quietem interne pacis componitur, et ut capax esse possit celestis sapientie, ex ipsa sua tranquillitate preparatur. Sapientia enim habitare nescit nisi in corde pacifico, et ideo illi, in quibus adhuc terrena desideria perstrepunt, que sit sapientia non nouerunt. Nam sicut beatus Iob testatur - Mare loquitur secum non esse sapientiam , quia mentes, quas cure carnales exagitant, non comprehendunt eam, sed qui minoratur actu ipse inuenit  eam, quia dum animus ab exterioribus abstractus ad seipsum colligitur, robustior ad contemplanda eterna subleuatur. Sic ergo timor Domini facit pauperem spiritu paupertas spiritus tranquillat cor, tranquillitas cordis inchoatio est sapientie celestis.



CAP. II. De rigatione arboris sapientie per gratiam.

Secundo dictum est, quod per gratiam rigatur. Sicut enim timor similis est semini, ita gratia similis est humori, qui rigat semen iactam in terram, et germinare facit. Postquam enim mens hominis quadam, ut ita dixerim, uiolentia a delectatione carnali per timorem abstracta fuerit, necesse est ut statim iam aliquid spiritualis gaudii pregustare incipiat,  ne si omnino a delectatione aliena remanserit, quasi semen aridum absque humore ad germen sapientie conualescere non queat. Fit igitur diuina gratia aspirante, ut cum animus perfecte a corporeis passionibus, et desideriis terrenis exutus fuerit, quadam statim insolita letitia perfundatur, ut eo amplius amarum esse agnoscat quod deseruit, quo magis dulcis sentit esse quod inuenit. Hec est gratia, que iactum in cor hominis per timorem semen sapientie, desuper insula rigat, quia illas mentes interne dulcedinis desiderium trahit, quas nullus concupiscentie carnalis affectus foris religauit. Dicatur ergo de sapientia, per timorem seminatur, per gratiam rigatur, quia timor primum carnalis  delectationis affectum ab animo precidit, ac deinde gratia eumdem animam quasi iam defecatum et purum a sordibus spiritali delectatione perfundit.



CAP. III. De putrefactione arboris sauientie per dolorem.

Tertio dictum est, quod per dolorem moritur. Sicut semina germinare non possunt, nisi prius in terra computrescant, et quodam modo moriantur, ita nos germen bonum proferre non possumus, nisi prius per salubrem quemdam, et uiuificum dolorem huic mundo moriamur. Dolor hic est de presentis uite exsilio. Et bene post perceptionem gratie, dolor nascitur, quia tunc uere in quibus malis simus agnoscimus, quando per infusionem diuine gratie illuminati dulcedinem spiritualium bonorum  aliquatenus degustare ualemus. Unde Salomon dicit: Qui addit scientiam, addit et dolorem . Quincunque enim spiritualium bonorum dulcedinem non nouerunt, carnalis concupiscentie passiones etiam tunc amant cum affligunt, et idcirco gratia cor preuenit ut excitet illud, ut agnoscat homo exsilium suum, et flere discat mala que tolerat. Et inde est, quod post acceptum donum gratie continuo mens ad lamenta soluitur, dolore pascitur fletibus delectatur, et tanto iam impatientibus mala  presentia tolerat, quanto ardentius e uicino admonita ad bona futura suspirat. Iam non solum mundum deserit, sed fugit, non solum postponit, sed odit, et que prius timore coacta ea, que illicite possidebat dereliquit, nunc salubri dolore compuncta etiam iis, que humane conditionis infirmitas exigit, necessitatibus inseruire ingemiscit. Et sicut prius per timorem ab illicitis mundi actionibus se sequestrauit, ita nunc omnem mundi speciem  in hac adhuc mortalitate uiuenti, a cogitatione funditus excludit.



CAP. Iu. De radicatione arboris sapientie per fidem.

Quarto dictum est, quod per fidem radicatur. Tria sunt genera hominum: infideles, infirmi in fide, fideles. Infideles sunt gentes, que ignorant,  Deum que non credunt Euangelio Christi, qui preter hanc uitam, qua temporaliter hic uiuitur, aliam uitam nullam esse arbitrantur. Hi in terra radices figunt, quia eo magis presentibus inhiant, quo bona perpetua, que sequuntur minus nouerunt. Terrena ambiunt felices hic esse querunt, quia post hanc uitam se nichil futuros esse existimant. De numero istorum fuit stultus ille, qui in libro Iob, per Eliphaz subsannatur. uidi, inquit, stultum firma radice et maledixi pulchritudini eius statim . Stultus est, qui ignorat ad quid factus sit, qui preter id quod uidet nichil esse credit, qui que sibi mala restant preuidere nescit, atque hec peritura et falsa quedam bona, quasi semper sint permansura, diligit. Hic aliquando firmiter radicatus esse  uidetur, dum temporaliter floret, sed sapiens eius pulchritudini statim maledicit, quia post hec momentanea bona ad que sit mala rapiendus agnoscit. De hoc quoque stulto Psalmista dicit: Dixit insipiens in corde suo, non est Deus ; et deinde annumeratis complicibus eius. Non est, inquit, timor Dei ante oculos eorum . Quomodo enim timere Deum possint, qui esse Deum non credunt? Unde consequenter ostenditur, quod eos, ad quos Dei timor non peruenit, etiam ad ipsum principium sapientie pertingere non contingit. Nunc iam uideamus de iis, quos secundos numerauimus, an sint radicati, aut ubi fixerint radices suas. Non uidentur ii habere radices. Infirmi enim in fide sunt, quibus iam aliquid  persuasum est de ueritate, sed adhuc in quadam ancipiti mentis sententia fluctuantes, iis que in sacro eloquio de futuris premiis bonorum, uel penis malorum referuntur, nec omnino contradicunt, nec prorsus acquiescunt. uident enim quedam in hoc mundo sic geri, ex quibus et Deum esse, et humana curare possit intelligi, et quod cuncta hominum facta, siue bona, siue mala, reseruentur ad iudicium. Hoc ergo considerantes timere incipiunt, quod minatur Deus, atque hoc timore percussi quod iubet facere, et quod prohibet uitare proponunt, et fit nonnunquam, ut cum ad tempus hoc timore exercitati fuerint, iam non solum timeant quod minatur Deus, sed etiam quodam mentis  affectu appetere incipiant quod promittit. Sed cum rursum malos in hoc mundo florere conspiciunt, et multa alia in hac uita, ita confuso ordine uolui, ut nequaquam mundus per prouidentiam Dei gubernari, sed omnium rerum euentus fortuitis subiacere casibus uideantur continuo zelare incipiunt pacem peccatorum, et in hoc mundo ipsi quoque florere concupiscunt. Tacitis sibi cogitationibus dicunt, uanum esse timere iudicium, nichil esse quod stulti homines de penis inferni, et de suppliciis malorum confinxerunt, ex timore non ex ueritate hoc processisse, cum utique Deus si ita districte facta hominum pensaret, tam manifestis indiciis hoc declararet, ut nemo deinceps ambigere potuisset. Postremo autem ualde esse a ratione  alienum, pro incertis certa relinquere, et sectando inuisibilia quedam, que utrum uere sint, an decepti homines ea ita esse finxerunt, nemini unquam scire datum est, certa et presentia bona, que commune hominum iudicium et sensus probat, non solum bona esse, sed etiam humane nature ualde necessaria, quadam improba presumptione contemnere maxime cum hec omnia Deus non nisi ad utilitatem hominum creasse probetur. Et idcirco Deo non fieri iniuriam si utantur bonis; que non ob aliud nisi ut homines eis uterentur creauit. Isti ergo tales, qui fidem suam non nisi secundum incertos rerum euentus pensare nouerunt, non possunt esse stabiles, quia sicut quadam mentis leuitate facile uerbo ueritatis ad tempus credunt, ita etiam facile  in tempore tentationis a fide ueritatis recedunt, quia facile cum tentantur falsum esse persuadetur, unde et prius dubitabant etiam cum stare uidebantur. Talium hominum typum in se Propheta expressit cum diceret: Mei autem pene moti sunt pedes, pene effusi sunt gressus mei . Quia zelaui in peccatoribus pacem peccatorum uidens . Et paulo post: Quomodo, inquiunt, scit Deus; et est scientia in Excelso, quia ipsi peccatores et abundantes in seculo obtinuerunt diuitias . Interrogant enim isti, et dubitant, et quibusdam cogitationum suarum estibus circumferuntur nescientes ad quam partem potius sententiam sue mentis inclinent. Credere non possunt et negare non presumunt. Assertio dubia est, et fides suspecta. Qui  autem fideles sunt, ii radices habent, sed non sicut increduli radices figunt in hoc mundo, sed sunt per fidem et dilectionem radicati et fundati in Deo. Isti sunt uinea Domini Sorec, uinea fidelis, uinea iusta, quam ipse bonus agricola plantauit, imo transplantauit, quia de Aegypto transtulit, et eiecit gentes, et plantauit eam . De his alibi Dominus per prophetam dicit: Plantabo eos super humum suam, et non euellam eos amplius . Humus namque, et patria nostra Deus est, in quo plantamur, quando ei per deuotionem mentis adheremus dicentes cum Psalmista: Mihi autem adherere Deo bonum est, ponere in Domino Deo spem meam . De qua uidelicet humo amplius  non euellimur, si usque in finem in eius dilectione permanemus. De hac quoque radicatione Spiritus sanctus per prophetam dicit: Quodcunque reliquum fuerit de domo Iude mittet radices deorsum, et faciet fructum sursum . In reliquiis enim domus Iude fideles significantur, qui radicem deorsum mittunt, quia omnem cogitationem cordis sui ad interna gaudia defigunt. Fructum autem sursum faciunt, quia in superna patria, quam in hac uita per amorem semper requirunt, uite dona postmodum in retributione percipiunt. Quod ergo infideles negant, et de quo infirmi in fide dubitant, fideles et credunt et exspectant. Et quod infideles diligunt, infirmi autem in fide zelant, hoc fideles fugiunt. Fides igitur est, per quam radicat sapientia, quia per  fidem firmatur animus, et constabilitur affectus. Qui autem in fide hesitat, hic neque in timore Dei, neque in amore Dei perfectus esse potest. Aliter enim timemus quod suspicamur, aliter timemus quod credimus. Quod credimus, perfecte timemus; quod autem suspicamur, hoc plerumque idcirco timere negligimus, quia ex ipsa nostra dubitatione in quamdam perniciosam securitatem cadimus, ut iam id solum esse iustum credamus, quod a nostra cupiditate non discordare cernimus, ita ut sepe mens nostra decepta hoc potius uenturum esse existimet, quod magis sibi euenire desiderat. Ut igitur nec timor remissus, nec affectus tepidus sit, necesse est ut firmam et inconcussam fidem habeamus, per quam firmiter radicati ea, que in tribus precedentibus  accepimus bona confirmemus.



CAP. u. De germinatione arboris sapientie per deuotionem.

Quinto loco adiunctum est, quod per deuotionem germinant. Deuotio est feruor bone uoluntatis, quem mens cohibere non ualens certis manifestat indiciis. Hec diuiditur in tria, in zelum et compassionem, et beneuolentiam. Zelus est, dum pro amore iustitie defensorem ultro se offert animus calumniam ueritatis pati non sustinens. Compassio est, quando miseriis aliorum condolemus. Beneuolentia est, quando prompta uoluntate beneficia rogati annuimus. Et pulchra est similitudo: Germinare enim grana tunc dicimus, quando natura quadam occulta  ui integrum rumpit ut germen prodeat, quod intus latuit, et non secus bona uoluntas celare se non ualens quadam, ut ita dicam, uiolentia ad exhibitionem boni operis foras exit.



CAP. uI. De ortu arboris sapientie per compunctionem.

Sexto loco de sapientia dictum est, quod per compunctionem oritur. Hic mihi occurrit euangelica illa parabola, in qua regnum celorum thesauro abscondito in agro comparatur . Regnum quippe celorum est uita eterna. uita autem eterna Christus est. Christus autem sapientia est, sapientia uero thesaurus est. Et hic thesaurus est absconditus in agro cordis humani, ubi factus est homo ad imaginem et similitudinem Creatoris sui. Quoniam ita conditum est cor hominis, ut in eo tanquam in  speculo quodam suo diuina sapientia reluceret, et que in se uideri non potuit, in sua imagine uisibilis appareret. Magna prorsus dignitas hominis portare imaginem Dei, et illius in se iugiter uultum aspicere, atque eum semper per contemplationem presentem habere. Sed postquam primus ille parens, uetitum assecutus, et interdictum tangens delectationem suam in terram sparsit, peccati puluis superiectus cordi humano pretiosum thesaurum istum ab oculis nostris abscondit, et caligo ignorantie obtensa lumen sapientie intercepit. Et hoc est illud quod in templo Salomonis figuratum est, ubi legitur quod postquam perfecit Salomon omne opus ad edificationem domus Domini, et consummata sunt uniuersa, que ad instructionem domus pertinebant, continuo  nebula impleuit domum, ita ut sacerdotes ministrare non possent . Salomon quippe interpretatur pacificus, et significat illum qui est pax nostra, qui reconciliauit nos Deo in sanguine suo. Et quia idem ipse, iehsu Christus Dominus noster sapientia est Patris; Salomon Deo templum edificat, quia per sapientiam Dei cor hominis factum est, ut in eo quasi in templo Deus habitaret. Hec est sapientia, que edificauit sibi domum, quia descendens in orbem terrarum delicias suas dicit esse cum filiis hominum . Sed hec domus, ut edificata est, nebula impletur, quia homo conditus, ac deinde peccando ab illa interne contemplationis specula corruens, in has miseras presentis uite tenebras labitur, ubi digne Deo ministrare non ualet, quia  caligine ignorantie obuolutus quid agendum uel uitandum sibi sit ex maxima parte iam non uidet. Absconditus ergo est thesaurus iste in agro cordis nostri, qui tunc inuenitur, quando sapientia oritur. Sapientia autem oritur, quando ueritas manifestatur. ueritas autem manifestatur, quando ignorantia pellitur, ignorantia autem pellitur, quando mens illuminatur. Pulsa autem ignorantia ueritas manifestatur. Manifestata ueritate sapientia oritur, oriente sapientia thesaurus inuenitur. Hec compunctio, et quasi palus acutus terram cordis nostri fodit, et quasi ignis rubiginem exurit, et quasi splendor tenebras pellit. Per hanc debemus fodere altos puteos in cordibus nostris, eiicientes omnem terrenitatem a nobis, ut possimus,  inuenire thesauros absconditos, et occultam uenam aquarum uiuentium. Sic Abraham, Isaac et Iacob patres nostri puteos foderunt, querentes aquam uiuam sapientie, et quando Alophyli puteos illos absentibus eis terra repleuerunt, ipsi rursum foderunt, rursumque aquam uiuam querebant, et hoc frequenter faciebant. Ita et nos si maligni spiritus corda nostra studio compunctionis ab omni terrenitate emundata rursus insidiantes terra repleuerint, iterum fodere ea per compunctionem, iterumque emundare debemus. Et hoc tandiu facere oportet, quousque aquam uiuam inueniamus, et quousque thesaurum pretiosum reperiamus. Cum autem inuenerimus abscondere eum debemus, quia cito amittitur quod incaute manifestatur. Thesaurum autem inuentum manifestat,  qui acceptum donum sapientie in ostentatione portat. Thesaurum autem inuentum abscondit, qui accepto dono sapientie non foris in oculis hominum, sed intus coram Deo inde gloriari querit. Oportet etiam nos ire, et uendere omnia que habemus, et emere agrum istum, quia quicunque ille est, cui interna gaudia iam reuelata sunt, pro contuitu eorum libenter debet contemnere omnia, que in hoc mundo ipsum delectare poterunt. Sed inter hec sollicite considerandum est iis, qui sapientiam querunt, quod non ob aliud, sed propter seipsam querenda est sapientia. Nihil enim melius est sapientia, et ideo indignus est sapientia, qui aliud quam ipsam per ipsam obtinere intendit, qui non ut possideat, sed ut uenalem prostituat sapientiam querit. Preterea,  si Christus est sapientia, qui sapientiam pro humana laude querit, similis esse conuincitur proditori Iude, qui Christum uendidit. Queramus ergo thesauros absconditos, queramus sapientiam, queramus Christum, sed non sicut Iudas, qui Christum quesiuit ut uenderet, non ut possideret. Quesiuit enim Christum Iudas, et inuenit et tenuit, sed non retinuit, quia uendidit. Sed sancte mulieres ad sepulcrum cum aromatibus uenientes Christum quesiuerunt et inuenerunt, tenuerunt et retinuerunt, quia non querebant ut uenderent, sed ut possiderent . Dicamus ergo de sapientia, per timorem seminatur, per gratiam rigatur, per dolorem moritur, per fidem radicat, per compunctionem oritur. Hi gradus uidentur mihi significari, ubi iubetur  Abraham exire de terra sua, et de cognatione sua, et de domo patris sui, at tunc demum terra ei demonstranda permittitur. Exi, inquit Dominus, de terra tua, et de cognatione tua, et de domo patris tui; et ueni in terram quam monstrauero tibi . Igitur per timorem eximus de terra nostra, per gratiam eximus de cognatione nostra, per dolorem de domo patris nostri egredimur, per fidem et deuotionem Dominum sequimur, ac sic deinde in sexto gradu terra nobis promissa per compunctionem demonstratur. Per timorem relinquimus censum terrenum, per gratiam et dolorem mutamus affectum, per fidem et deuotionem confirmamus animum, per compunctionem inuenimus desiderium. De terra  nostra eximus, cum ea que foris possidentur terrena bona derelinquimus. De cognatione nostra eximus, quando uitiis, que in nobis, et ex nobis nata sunt abrenuntiamus. De domo patris nostri eximus, quando mundum omnem, et ea que in mundo sunt, prorsus a cogitatione nostra sequestramus, et omnem animi intentionem in sola eterna defigimus. Pater noster secundum illam natiuitatem, qua in peccatis nati sumus, diabolus est, quia secundum natiuitatem ad eius dominium pertinemus, qui auctor est peccati. Eius domus est mundus iste, quia merito sue peruersitatis mundi huius, et eorum qui mundum istum amant, princeps factus est. Egressis autem de terra nostra, et de cognatione nostra, et de domo patris nostri, alia a Domino terra ostenditur,  quando, nobis perfecte huic mundo mortuis quiddam iam de futuris gaudiis quasi de longe odorare conceditur. Afflatus enim, Spiritu sancto insolito gaudio animus hilarescit, et miratur quale ad gustandum esse possit, quod tam mire etiam per odorem reficit.



CAP. uII. De incremento arboris sapientie per desiderium.

Septimo loco adiunctum est, quod per desiderium crescit. Sicut enim compunctio incendio comparatur, ita desiderium simile est fumo, qui de incendio nascitur, qui in directum ascendit, et quanto magis sursum tollitur, tanto amplius extenuatur, tandemque eleuatus in sublime ab oculis intuentium prorsus subducitur. Postquam enim per ignem compunctionis  rubigo peccati a mente fuerit consumpta, et ille internus fulgor in corde micare ceperit, confestim animus in quamdam contemplationis speculam subleuatur, ibique quodammodo seipso altior effectus, quamdam, ut ita dixerim, lucidam regionem, et terram nouam eminus prospicit, qualem nunquam antea uel uidisse se meminit, uel esse existimauit. Miratur et ipse qui uidet, et pre gaudio presentis luminis preteritas ignorantie sue tenebras accusat, miratur subter se in imo, quo prostratus iacuit, miratur super se in summo, quo eleuatus tendit. Gaudet se tantum iam euasisse ab eo quod doluit dolet se tantum adhuc abesse ab eo quod, diligit. Conatur igitur festinat, ascendit, crescit per desiderium, et quemadmodum uirgula fumi, quanto magis sursum  tollitur, tanto amplius extenuatur, ita celestibus appropinquans, et omnem terrene concupiscentie nebulam euaporans totus spiritalis efficitur, tandemque se humanis subducit aspectibus, dum ad terrena ista, et uisibilia concupiscenda amplius extra recusans, intus in abscondito faciei Domini gloriatur.



CAP. uIII. De roboratione arboris sapientie per caritatem.

Octauo loco adiunctum est: per caritatem roboratur. Charitas similis est uino. uinum namque eos, quos inebriauerit reddit hilares, audaces, fortes, obliuiosos, et quodammodo insensibiles. Sic caritas mundando conscientiam mentem exhilarat, deinde  audacem reddit, quando per munditiam conscientie, fiduciam prestat. Deinde uires auget, quia, sicut testatur Scriptura, fortis est ut leo qui confidit in Domino . Conscientia enim munda nullis aduersis superari potest, quia cum intus de Dei semper adiutorio confidit, quidquid aduersi foris tolerat facile contemnit, et uincit. Obliuionem quoque generat, quia, dum totam animi intentionem ad desideria eternorum trahit, omnium que transeunt memoriam ab animo funditus euellit. Insensibilem reddit, quia dum mentem per internam dulcedinem medullitus replet, quidquid exterius amarum infertur contemnit, quasi non sentiatur. Charitas ergo sapientiam roborat, dum menti et fiduciam, et fortitudinem, et insuperabilem quodammodo insensibilem  reddendo constantiam prestat. Possumus si uolumus in his octo gradibus octo beatitudines per ordinem expressas notare, ita ut id quod dictum est, per timorem seminatur, pertineat ad id quod dicitur. Beati pauperes spiritu, quoniam ipsorum est regnum celorum . Id quod dictum est, per gratiam rigatur, pertineat ad id quod dicitur: Beati mites, quoniam ipsi possidebunt terram . Id quod dicitur, per dolorem moritur, pertineat ad id quod dicitur: Beati qui lugent, quoniam ipsi consolabuntur . Id quod dictum est, per fidem radicat, pertineat ad id quod dicitur. Beati qui esuriunt, et sitiunt iustitiam, quoniam ipsi saturabuntur . Id quod dictum est, per deuotionem germinat, pertineat ad id quod dicitur: Beati misericordes, quoniam  ipsi misericordiam consequentur . Id quod dicitur, per compunctionem oritur, pertineat ad id quod dicitur: Beati mundo corde quoniam ipsi Deum uidebunt . Id quod dictum est, per desiderium crescit, pertineat ad id quod dicitur: Beati pacifici, quoniam filii Dei uocabuntur . Id quod dictum est per caritatem roboratur, pertineat ad id quod dicitur: Beati qui persecutionem patiuntur propter iustitiam, quoniam ipsorum est regnum celorum .



CAP. IX. De uirore arboris sapientie per spem.

Nono loco adiunctum est, per spem uiret. Spes futurorum bonorum in mente quasi scintillatio quedam est, que nutritur in fomite. Est enim spes quasi memoria quedam inuisibilium gaudiorum, que in  corde hominis recondita calefacit illud intrinsecus, et non sinit arescere frigore infidelitatis in hieme presentis uite. Et quandiu hec spes uiuit in nostra mente, nunquam arescit arbor sapientie, sed quemadmodum lignum illesum seruat uirorem suum, dum equalem habet contemperantiam humoris et caloris, sic animus arescere non potest, quem et calor Spiritus sancti, qui desuper radiat, nutrit, et studium bone operationis quod subtus est, rigat.



CAP. X. Quomodo frondescat arbor sapientie per circumspectionem.

Decimo loco adiunctum est quod per circumspectionem frondescit, et expandit ramos suos. Quidam sunt, in quibus sapientia in altum crescit, quidam uero, in quibus in latum se expandit. In comtemplatiuis  in altum surgit, qui per acumen mentis penetrant usque ad contemplanda secreta celestia. In actiuis in latum se expandit, quia illi intentionem mentis sue multipliciter foras spargunt ad dispensanda terrena. Sunt uero nonnulli, qui per quietem diuinitus sibi concessam, primo multum in contemplatione excrescunt, sed dum uident alios simpliciores fratres terrenis actionibus occupari, eos in comparatione sui despiciunt, et cum ipsi steriles sint a bono opere, bona tamen opera in aliis non pertimescunt iudicare. Qui ergo in humilitate stare negligunt, uento elationis conquassati, a fastigio contemplationis cadunt. Deiectique uariis patent erroribus et multipliciter ab illa interna pace distrahuntur.  Quorum uidelicet errorum principium hoc est, quod infirmitatem suam humiliter nolunt agnoscere, sed de Dei munere, quod acceperunt, incaute se extollunt. Necesse enim est ut in oculis eorum uilescant facta aliena, qui de suis meritis sentiunt tam immoderata. Nec fieri posset, ut uitam alienam iudicare presumerent, nisi prius in se tomuissent. Hic igitur error semel illapsus animo late uenena sua diffundit, et occulte serpens, et immiscens se cunctis motibus anime, uoluntates immutat, consilia dissipat, cogitationes intorquet, et corrumpit desideria, curasque inducit superfluas. Et quia semel inflatus animus magna de se existimare didicit, facta sua ad examen rationis reuocare contemnit, et eo liberius uitam persequitur alienam, quo minus in se  quidquam reprehensione dignum esse credit. Que tamen superbia primum se palliat sub specie boni zeli, et persuadet decepte menti non esse perfectum amatorem iustitie, qui consensum prebet culpe aliene. Eum autem delicto alieno omnimodo consentire, qui negligit, non potest, delinquentem arguere. Hoc igitur male prouida mens errore decepta, totam se curiositati dedit, et paulatim crescente morbo, dum primum errata aliorum immoderate persequi assuescit, postremo ad hoc deducitur, ut quidquid uiderit uel aperte calumniari, uel sinistre interpretari conetur; unde, si forte aliquos pro communi utilitate aliquantulum sollicitari uiderint, hos cupidos uocant. Quos prouidos esse perspexerint, auaros nominant. Eos autem qui se affabiles et hilares  omnibus prebent, uitio adulationis inseruire dicunt. Illos uero qui sepius tristitiam uultu preferunt, inuidia tabescere credunt. Et quos alacres et deuotos in ministrando perspexerint, leues et inquietos esse asserunt. Quos debiles aut graues inuenerint, quasi pigros et inertes accusant. Abstemios, morbo hypocrisis laborare, et eos qui plus necessitati indulgent, luxui deseruire existimant. Et hunc quidem errorem multiplex confusio sequitur. Mala siquidem et pestilens curiositas, que secretum alienum improbe scrutari contendit, sepe, quamuis nichil inueniat quod iuste reprehendere possit, peruersa tamen suspicari non desistit. Si uero aliquid dignum reprehensione inuenerit, statim tumidam mentem non ad compassionem, sed ad contemptum trahit.  Contemptus autem iram excitat, quia typo superbie inflatus animus intolerabile esse credit, quidquid ab eo sustinet, quam despicit. Deinde ira in indignationem crescit, indignatio in contumeliam procedit, contumelia odium parit, odium autem inueteratum in inuidiam transit, inuidia uero animo tedium gignit, tedium autem cum insederit cordi, quasi tinea demolitur illud, et suffocato gaudio interno in semetipsa conscientia tabescit. Fit sibi ipsi grauis animus et quasi plumbum immobilis permanens sursum erigi non ualet. Et qui prius pennis contemplationis celos penetrare consueuerat, nunc grauis pressus pondere sub se cadit. Perhorrescit tenebras suas, quas intus patitur, et si possibile esset, uellet aufugere  semetipsum. Igitur relicta conscientia foras funditus terrenis se immiscet actionibus, ut uel occupatus obliuisci possit malorum suorum. Et quia leuius esse iudicat omne malum eo ipso quod intus tolerat, iam miser etiam dolores sue occupationis foris amat. Et quia ueram dulcedinem longo tedio palatum cordis gustare dedidicit, carnalis concupiscentie acetum sitiens anima cum desiderio bibit. Inuentam igitur in curis exterioribus diabolus corrumpit, et iam nullo sibi iudicio rationis renitentem, ad quelibet erroris precipitia trahit. Sed quia nunc diximus ad quanta nos mala superbia precipitat, dignum est ut etiam consideremus quid sit medicamentum, per quod nos gratia diuina restaurat. Tale est enim antidotum hoc ut non solum pristinam reformet  sanitatem, sed et maiorem addat fortitudinem. Non solum reparet quod periit, uerum etiam superaddat quod defuit. Unde per omnia laudabilis et gloriosus Deus, solus misericors et pius, qui gratis largitur donum, et gratis restaurat amissum, et qui indigni eramus etiam id recipere, quod perdidimus, sic restituit ut non ad interitum, sed ad incrementum cecidisse uideamur. Igitur iste, qui per sapientiam excreuerat, de altitudine sua superbiuit, et ideo bonum est ei ut precidatur, et assuescat in latum expandere ramos suos. Bonum est ei, ut intermisso studio contemplationis ad tempus foras exire compellatur, et exteriora dispensanda suscipiat, ut discat experimento, quam difficile fit per officium exterioribus inseruire, et tamen per desiderium interiora  non deserere. Et cum se ad curam suscepti regiminis imparem esse agnouerit, tunc sciat quid de iis sensisse debuerat, quos prius in eodem loco positos inconsiderate despiciebat. Et quia maiorem potestatem maior solet sollicitudo comitari, ipsa eum cura exerceat, ut dicat esse prouidus et circumspectus, et non torpescat otio, ut ante periculum animum firmet, ut non solum quid eueniat, sed quid euenire possit, attendat. Arridenti fortune non nimium credat, in aduersis fiduciam non amittat, et quidquid finem habiturum est, siue bonum sit siue malum, eque despiciat. Omnem euentum consilio suo preueniat, amicos ante necessitatem comparare studeat, in proprio sensu non plusquam oportet confidat,  omnes diligere, non omnibus eque credere. Maioribus obedientiam debitam, equalibus dilectionem subiectis paternam sollicitudinem impendat. Et sic per diuersa uirtutum studia sapientie sue ramos diffundat, et tunc demum arbor illa sapientie, que prius in modum flexibilis arundinis nudo stipite male excreuerat, iugi iam studio uirtutum roborata, et frondibus circumspectionis undique uestita, rursum ad alta cacumen eleuet, tanto tunc melior quanto fortior, quanto robustior, quanto exercitatior, quanto circumspectione ornatior, ita ut etiam ipsa precisio sua ei profuisse uideatur.

Sed quia ipsa sapientia per circumspectionem ramos suos expandit, diffiniamus nunc quosdam generales modos, quibus circumspectio exercetur. Sunt  autem quatuor. Timor, cura, necessitas, affectus. Timor est anxietas periclitandi. Cura est sollicitudo euadendi incommodi aut commodi adipiscendi. Necessita est debitum dandi, aut indigentia accipiendi. Affectus est desiderium perfruendi. Timor premit, cura trahit, necessitas ligat, affectus uulnerat. Sic solent agricole quando uolunt expandere ramos arborum, aut supernonere eis pondera que deorsum premant, aut subtus alligare que deorsum trahant, aut iuxta affigere stipites et alligare ramos, ne sursum eleuentur, sed in latum se diffundant, aut ipsi nudo trunco infigere surculos, ut ubi concrescentes arborem uestiant. Timor igitur est quasi pondus superpositum. Cura quasi pondus subtus appensum. Necessitas est similis stipiti qui ligat. Affectus est  quasi surculus, qui infixus uulnerat. Ista quatuor nascuntur ex quatuor generibus malorum, que homo sustinet in hoc mundo. Que sunt ira Dei, uanitas mundi, infirmitas humane conditionis, inuidia diaboli. Ira Dei est dum flagellis atterimur. uanitas mundi est eum modum necessitatis excedendo in uoluptatem abimus. Infirmitas humane conditionis est quod facile ledimur aduersis, et difficile ad bona agenda conualescimus. Inuidia est dum ipso instigante ad uitia inflammamur. Igitur ira Dei timore premit, uanitas mundi curas superfluas mittendo deorsum trahit. Infirmitas nostre conditionis diris nos necessitatibus ligat. Inuidia diaboli illicitis desideriis nos inflammando uulnerat. Sed in his omnibus Dei seruus exercetur an premium, et tunc ei  quoque mala subiecta seruiunt, cum eum affligendo probant, non subuertunt. Iste siquidem passiones omnes, uidelicet timor, cura et desiderium illicitum male sunt, et ipsa quoque necessitas uite presentis a Domino militia appellatur. Sed Deus idcirco hec ad tempus electorum suorum mentibus dominari permittit ut cum per experimentum didicerint quanta miseria falsis illis delectationibus insit, ardentius eterna illa et uera gaudia requirant, que nulla tristitia corrumpit. Et salubriter, aliquando derelicti permittuntur ad tempus seruire passionibus carnis sue, ut agnoscant infirmitatem suam, et de se non presumant, et tanto deuotius postmodum diuine gratie se subiiciant, quanto manifestius ex precedenti  casu didicerint ex sua uirtute non esse quod stant. Est etiam adhuc aliud, pro quo nonnunquam seruis Dei utile est, ut tententur, ut uidelicet ipse tentationes eos exerceant, et cautiores reddant; quia conflictus uitiorum exercitia sunt uirtutum. Et sicut sepe cadendo discit homo qualiter gressum figere, et caute ambulare debeat, et in conflictu belli qui frequenter plagatus est, cautius uenientem ictum excipit, sic qui a diabolo sepe decipitur, subtilius post modum uersutias eius deprehendit, et machinationes subuertit. Et hoc est quod multos uidemus post multa scelera ad uirtutum summam ascendere, et tanta uirtute omnes diaboli conatus contra se erectos atterere, ut in quo sepius uicisse gaudebat, iam non spoliasse, sed contra se armasse  potius uideatur. Hoc quippe altum, hoc secretum Dei consilium est, ut illud etiam electis suis proficiat ad coronam, quod inimicus sibi gloriabatur cecidisse ad uictoriam. Libet itaque nunc considerare qualiter ex ipsis, quas supra memorauimus, passionibus exercitia nascantur, ac deinde qualiter per ipsa exercitia circumspectio augeatur. Quatuor enim sunt timor, cura, necessitas, affectus; et ex tribus, id est timore, necessitate, affectu, nascitur quartum, id est cura. Quod enim timemus incidere sollicite studemus euitare, et quod dolemus adesse sollicite studemus a nobis remouere, et quod desideramus adipisci, sollicite studemus obtinere; et sic post affectionem passionis requiritur cura sollicitudinis et post curam sollicitudinis sequitur conatus  in exercitio operationis, et per exercitium operationis crescit cautela circumspectionis. Et quia ex uitio nostre corruptionis hoc nobis inest ut magis solliciti simus pro eo adipiscendo, quod peruerse cupimus, uel eo euitando, quod superflue formidamus, fit ut cautelam circumspectionis, quam in bonis studiis comparare negleximus per mala studia facile acquiramus. Sepe etenim qui anime mortem non metuit, mori in carne pertimescit, et qui perpetuos gehenne cruciatus non considerat, penas temporales pati reformidat. Sepe qui illam confusionem, que ante Dei oculos et sanctorum angelorum peccatoribus uentura est, timere adhuc non didicit, uilis esse in oculis hominum erubescit.  Et pro his euitandis laborant homines, que seruis Dei non solum fugienda non sunt, imo etiam nonnunquam cum fructu eorum agnoscuntur appetenda. Similiter sunt multi, qui anime sue ieiunium ignorant, et pro cibo uentris comparando uehementer insudant. Et sepe homines pro carnalibus desideriis adimplendis plurimos labores graues et amaros libenter, tolerant, quos pro amore eterne uite, uel ad modicum subire recusant, cum e contrario electi sine intermissione laborent, et affligant semetipsos, ne desideria carnis perficiant. Qui etiam necessitatibus suis non sine timore deseruiunt, timentes ne usque ad delectationem effluat uoluptatis, quod exigit infirmitas conditionis. Carnales autem quique, qui pro adimplendis desideriis suis libenter labores  tolerant, foris non tantum opere, sed et mente uagantur. Et dum per experimenta rerum multa discunt, quasi ex ipsa occupatione sui prudentiores fiunt. De quibus Dominus in Euangelio dicit: Filii huius seculi prudentiores sunt filiis lucis in generatione sua . Sed hi tales alioquin miseratione diuina ab errore suo conuersi, praua studia deserunt, sed prudentia quam in prauis studiis didicerunt, non amittunt, et in bonis agendis tanto cautiores fiunt, quanto in malis perpetrandis prius studiosiores exstiterint. Unde manifeste ostenditur etiam hoc eis profuisse, quod ad tempus derelicti uidebantur. Propter hoc superius dictum est quatuor esse que exercent circum spectionem, timorem uidelicet, curam, necessitatem, affectum.

 Tres autem sunt timores mundani uel carnales, timor uilitatis, timor pene, timor mortis, quorum singuli suas curas generant. Necessitas autem duplex, alia indebito dandi, alia indigentia accipiendi. Aliter enim dicitur. Necesse est tributum dare Cesari, et aliter dicitur. Necesse est escas dare uentri. Imo enim necesse est ut tributum des Cesari, quia tu dare debes, imo necesse est, ut escas des uentri, quia indiget accipere. Uterque tamen exactor est, et Cesar, et uenter. Utrumque tributum est et esca et pecunia. Sed si propius considerare uolumus, minus nocet Cesar tollendo pecuniam, quam uenter accipiendo escam. Cesar enim semel auferendo pecuniam sollicitudinem tollit, uenter autem sine intermissione escam exigendo  nunquam nos sine sollicitudine esse permittit. Cesar auferendo pecuniam magis nos alleuat, uenter accipiendo escam per abundantiam ad uilia nos inflammat. Et ut breuiter concludam ego per omnia miserabiliorem uideo eum qui seruit uentri, quam illum qui seruit Cesari. Necessitas ergo alia est in debito dandi, alia in indigentia accipiendi. Et illa quidem, que in debito dandi est, multis modis accipitur. Debent enim prelati subiectis prouidentiam, debent subiecti prelatis obedientiam, debent equales equalibus caritatem fraternam, debent sapientes insipientibus doctrinam, debent diuites pauperibus alimoniam. Sed quia sine prudentia et circumspectione, nec iuste persoluere possumus quod debemus, nec petendo impetrare id quo indigemus,  dum istis necessitatibus subiicimur, quid aliud quam ad prudentiam, et ad circumspectionem erudimur? Et sicut de timoribus dictum est, etiam singule necessitates generant curas suas.

Affectus est desiderium perfruendi. Desideriorum alia sunt bona, alia sunt mala. Et bona desideria sunt spiritulia, mala desideria carnalia. Spiritale desiderium quasi uinum dulce suauiter inebriat, carnale desiderium quasi uinum acidum, et intoxicatum bibentes aut in furorem uertit, aut necat. De illo uino dicitur, quod calix in manu Domini uini meri plenus misto , uidelicet quod letificat cor hominis . Et alibi: Calix  Domini inebrians quam preclarus est!  Multa de illo uino in Scriptura dicuntur. De hoc autem uino dictum est: Fel draconum uinum eorum, et uenenum aspidum insanabile , quod exprimitur de botro amarissimo, quod propinat Babylon de calice aureo fornicationum suarum, de quo inebriantur omnes gentes. De hoc etiam uino dictum est in Euangelio: Omnis homo primum bonum uinum ponit, et cum inebriati fuerint, tunc id quod deterius est . De illo autem uino dictum est: Tu seruasti uinum bonum usque adhuc . Hoc carnale desiderium quasi peregrinus surculus infixus menti grauiter eam uulnerat. Et hic est peregrinus, de quo per Nathan ad Dauid dicitur qui ad diuitem uenerat, pro quo peregrino pascendo diues relictis  centum propriis ouibus unam ouiculam pauperis auferebat . Desiderium enim carnalis concupiscentie quasi hospes peregrinus ad Dauid uenerat, quando deambulans in solario domus sue Bersabee uxorem Urie se lauantem conspexit, et adamauit . Tunc autem in pastu peregrini relictis centum ouibus suis unam ouiculam pauperis occidit, quando relictis multis uxoribus suis ad implendam uoluptatem suam unicam Urie uxorem abstulit. Peregrini igitur surculi nudo trunco infiguntur, ut eum uestiant, quia sepe omnipotens Deus quos in otio suo tepidos, et quasi nudos a bonis operibus esse conspicit, illicitis desideriis ad tempus uulnerari permittit, ut timorati et circumspecti fiant. Qualiter autem isti affectus cum  sint mali hominem exerceant, difficile est agnoscere, difficilius enarrare, ille autem nouit qui facit.



CAP. XI Quomodo floreat arbor sapientie per disciplinam.

Per disciplinam floret. In flore tria sunt: spes, species, odor, que omnia per similitudinem in bono opere inuenimus. Sicut enim in flore futurus fructus promittitur, ita in bono opere future retributionis premium exspectatur. Et eos, in quibus bona opera cernimus, ad sortem superne retributionis pertinere speramus. Item sicut flos per speciem fulget et per odorem demulcet, ita bonum opus per exemplum quidem fulget, quando presentibus laudabile apparet, eosque ad imitationem accendit. Per odorem  autem demulcet, quando absentibus, et longe positis per opinionem bone fame innotescit.



CAP. XII. Quomodo fructificet per uirtutem.

Per uirtutem fructificat. Fructus boni operis est uirtus occulta recte intentionis. Sub flore enim boni operis, quod foris per exemplum lucet, quasi quidam intus in mente absconditus fructus uirtutis latet. Proinde quisquis uacuus a uirtute bonum opus in oculis hominum foris exhibet, uelut arbor est, que sine fructu floret.



CAP. XIII. Quomodo per patientiam, et perseuerantiam maturescat.

Per patientiam et perseuerantiam maturescit. Inchoata uirtus non prodest, nisi ad finem perducatur.  Ac per hoc quisquis uirtutem inchoat, quasi quemdam in se bonitatis fructum format; sed si uirtutem, quam incipit, ante finem deserit, uelut immaturus et non aptus esui ante tempus fructus cadit. Et ideo patientia, et perseuerantia ualde nobis necessaria est, ut in bono, quod per Dei gratiam recte inchoauimus constanter usque in finem perseueremus.



CAP. XIu. Quomodo per mortem carpatur.

Per mortem carpitur. Quando fructus maturus est tunc discerpitur, ut ad patrisfamilias mensam ueniat. Et nos, cum ad modulum nostre perfectionis perducti fuerimus, ab hac uita per mortem precidimur, ut ad conuiuium Regis eterni transferamur. Et hoc est quod in cantico amoris, sponsa ad dilectum  suum loquitur, dicens: ueniat dilectus meus in hortum suum, et comedat fructum pomorum suorum ; et ipse uersa uice ad ipsam ibidem respondet: ueni in hortum meum, soror mea sponsa, messui myrrham meam cum aromatibus meis, comedi fauum meum cum melle meo, bibi uinum meum cum lacte mea . Per mortem ergo carpimur, ut quasi fructus bene redolentes ad nuptias. Regis eterni presentemur. Nos ibi cibus Dei erimus, quia ei complacebit in nobis, et ipse cibus noster erit, quia nos delectabimur in ipso faciem gloriam eius contemplantes, ita ut illud prophete compleatur in nobis: Satiabor cum apparuerit gloria eius . Concludamus ergo summum perfectionis gradum, et dicamus.



CAP. Xu. Quomodo per contemplationem cibat


Per contemplationem cibat. Iste est cibus. Ista est refectio, de qua Psalmista dicit: Adimplebis me letitia cum uultu tuo, delectationes in dextera tua usque in finem . Amen. Ecce arbor sapientie nostre per quindecim gradus usque ad summum incrementum peruenit; hic autem numerus magni mysterii conscius est. Primum quia ex septem et octo componitur. Septenarius uero presentem uitam, que septem diebus currit, significat. Octonarius autem, qui post septem uenit, eternam uitam designat. Septenarius ergo ad uetus Testamentum pertinet, in quo promittuntur bona temporalia. Octonarius autem homo testamento congruit, in quo  sperare iubemur eterna. Crescat ergo per septem et octo sapientia. Per septem incipiat, et per octo ad consummationem pertingat. Prima sapientia sit a Deo terrena bona petere. Secunda sapientia et maxima sit a Deo Deum desiderare. Item quindecim si duplicentur triginta efficiunt, et sapientia si adiuncta caritate per dilectionem Dei et proximi geminetur, usque ad conformitatem etatis plenitudinis Christi nos perducit. Item in quindecim medius idem est qui octauus, hinc inde habens septenarium. Et satis claret, quod septenarius ad requiem pertinet, hinc maxime quod septima die requieuit Dominus ab omni opere quod patrarat . Rursum per prophetam repromittit Deus suis dilectoribus Sabbatum pro Sabbato, et mensem pro mense  ; hoc est requiem pro requie, perfectionem pro perfectione; pro requie mentis requiem mentis et corporis, pro requie qua non consentiunt malis, requiem qua nulla sentiunt mala. Item pro perfectione operis perfectionem retributionis. Idem est enim quod dicis Sabbatum pro Sabbato, ac si diceret requiem pro requie; et quod dicit mensem pro mense, ac si diceret perfectionem pro perfectione. Prima igitur requies primum Sabbatum nobis esse debet in presenti uita cessare a malo, ut secundum Sabbatum adipisci mereamur, ut in eternum requiescamus cum Christo. Sed quisquis hoc modo a malis sabbatizare proponit, necesse est priusquam ad illud futurum Sabbatum ueniat, multa in hoc mundo aduersa patiatur. Et ideo in arbore sapientie octauo  gradu inter septem et septem, quasi inter Sabbatum et Sabbatum, tolerantia laboris figitur in centro medie unitatis, cum dicitur per caritatem roboratur. Contra enim magnas tribulationes necessaria est uel robusta caritas. Et hoc est quod Dominus in Euangelio, cum septem beatitudines enumerasset, in octaua ad tolerantiam passionis admonuit, dicens: Beati qui persecutionem patiuntur propter iustitiam, quoniam ipsorum est regnum celorum . Nam quod ibi dicitur: Beati qui  persecutionem patiuntur propter iustitiam, hoc hic dicitur per caritatem roboratur. Sed iam, dum incidentium rationum expositionem prosequimur, longius a proposito nostro digressi sumus. Unde et de hoc quoque ueniam postulamus, quia ut uerum fatear, sepius in hoc tractatu scribenda plura inuenimus, quam inuenta scribemus. Neque enim uel in hoc meam insipientiam fateri erubesco. Nunc ergo ad propositum reuertentes de fabricatione arce sapientie prosequamur.



LIBER QUARTUS,



Cuius hec sunt capitula:

CAP. I. Ubi et ex quo edificata sit arca, id est domus Dei.---CAP. II. De ordine et dispositione cogitationum nostrarum que finite non sunt, ut ex eis construatur domus Dei.---CAP. III. De duobus operibus Dei, id est conditionis et restaurationis, in quibus exercendus est animus, ne a mundo distrahatur.---CAP. Iu. Quare in abdito, et obscure locutus sit Deus.---CAP. u. Quare cum paucis, et raro loquatur, et locutus sit Deus.---CAP. uI. Quod aliter pensant electi opera Dei, et aliter reprobi.---CAP. uII. Duos esse mundos, uisibilem et inuisibilem.---CAP. uIII. De tribus speciebus hominum respectu arce.---CAP. IX. Que sunt opera restaurationis et operationis humane.



CAP. PRIMUM. Ubi et ex quo edificata domus Dei.


De edificatione domus Domini loqui uolumus, si tamen nos, qui indigni sumus de tanta re loqui, aliquid digne sufficimus. Sed et si ex nobis sufficientes non sumus, potens est ille sufficientiam nobis prestare, sine quo digne de eo non dicam loqui, sed nec cogitare quidquam idonei inuenimur. Primum designandus est locus, in quo edificari oporteat domum Domini. Deinde scribenda materia. Locus est cor hominis, materia cogitationes munde. Nemo se excuset. Nemo dicat, non possum edificare domum Domino, non sufficit tantis impendiis tenuis paupertas mea, cui et ipse locus deest exsuli, et peregrino, et in terra aliena degenti. Hoc opus est regum, hoc multorum est opus populorum. Ego uero quomodo  edificabo domum Domino? Cur sic cogites homo? Non hoc exigit a te Deus tuus. Non dicit tibi, ut fundum emas alienum ad amplificanda atria sua. Cor tuum inhabitare uult, hoc amplifica, dilata; dilata inquam, quia magnus est Dominus, et nescit in loco angusto habitare. Dilata ergo cor tuum, ut capere possis, quem capere non potest mundus. Dilata cor tuum, ut habere merearis hospitem Deum, et non  unius noctis hospitem, sed eternum habitatorem. Dilata ergo cor tuum. Quod si tu in dilatando deficis, ipse tibi dilatabit, cui ille aliquando dilatus ab eo dixit: uiam mandatorum tuorum cucurri, cum dilatasti cor meum . Et de impensa quid dicam? Non necesse est maria transire, et ignotas exquirere regiones  ad comparandos lapides pretiosos, et marmora electa, nec cedros excelsas incisas de Libano per alta maria nauibus conductis aduehere, aut nescio quot numerosa artificum millia congregare, qui et thesauros regum attenuare possent. Nihil horum a  te postulatur in te, et de te fabricabis domum Domino Deo tuo. Ipse artifex eris, cor tuum locus, cogitationes tue materia. Nec timeas imperitiam tuam, qui hoc a te requirit peritus est artifex, et alios quos uult artifices facit. Multos ab eo eruditos testimonio diuinarum Scripturarum didicimus. Ipse Ne arcam fabricare docuit. Ipse Moysi, ad cuius similitudinem arcam fabricaret, exemplar ostendit. Ipse Beseleel erudiuit. Ipse Salomonem, ut edificaret templum nomini eius, sapientia illustrauit. Paulum quoque Apostolum architectum fecit; et multos alios quos enumerare longum est. Et postremo nullus doctus fuit, qui ab eo non didicit, et quisquis ab eo discere meruit, nemo imperitus remansit. Sed, si te de operibus eius aliquid audire delectat, omnia hec  que uides, ipse de nichilo creauit. Ipse admirabilem mundi huius machinam fabricauit. Ipse singula queque qualiter in formas et species suas producenda fuerant, excogitauit, et uniuersorum pulchritudinem ipse condidit. Perpende ergo quantum in rebus inuisibilibus possit, qui hec uisibilia tam mira ratione disposuit. Hunc ergo inuoca, hunc ora, hunc obsecra, ut te quoque docere dignetur. Inuoca eum, dilige eum; hoc est enim inuocare eum, diligere eum. Dilige ergo eum, et ipse ad te ueniet, et docebit te sicut promisit diligentibus se. Si quis diligit me, sermonem meum seruabit, et Pater meus diliget eum, et ad eum ueniemus, et mansionem apud eum faciemus . Non dixit, facta mansione ueniemus, sed ueniemus, inquit, et mansionem apud  eum faciemus. Ego sic intelligo, quod mundi cordis amator apud nos manere non possit, nisi prius ipse sibi in nobis mansionem fecerit. Ipse quippe est sapientia, de qua dicitur: Sapientia edificauit sibi domum ; et in alio loco, ipsa sapientia ubi  et unde domus eius constructa sit manifestat, dicens: Ego sapientia in consilio habito, et sensatis intersum cogitationibus . Et alibi sedes sapientie appellatur anime iusti. Constat ergo, quod in corde hominis de cogitationibus sensatis sapientia sibi domum fabrefecit. Tria ergo sunt, locus, materia, artifex. Et, sicut diximus, locus est cor hominis, materia cogitationes cordis, artificium autem duorum est, Dei uidelicet et hominis, simul operantur hec duo. Deus enim, qui dignatur cum hominibus habitare, non dedignatur cum homine habitaculum sibi preparare. Proinde non debet homo suam imperitiam aut infirmitatem considerans desperare, sed eum potius, qui secum operari dignatur, attendere. Deus enim est uirtus et sapientia, et non potest  aliquis aut cum uirtute deficere, aut cum sapientia ignorare, maxime cum idem ipse sit, qui et nobis operantibus bonum cooperatur, et non operantibus ut uelimus, et possimus bonum operari, largitur. Dei quippe opus in nobis nobiscum est, et nostrum opus in nobis ab ipso est. Eius opus in nobis nobiscum est, nostrum adiutorium, et nostrum opus in nobis ab ipso est, et ipsius donum. His dictis ad ea, que proposuimus ueniamus, id est ut postquam agnoueris ubi, et unde, et cum quo operari debeas, nunc qualiter opereris agnoscas. In omni edificatione tria sunt precipue consideranda, ordo, dispositio et definita dimensio, habens principium et finem determinatum. Superest nunc igitur  inquiramus qualem esse oportet ordinem, et dispositionem cogitationum nostrarum, ut ex eis construatur domus Dei. Deinde etiam diligenter considerandum est, qua ratione domus hec, quam ad inhabitandum Deo edificamus, definitam dimensionem recipere possit, cum ipse eius inhabitator Deus infinitus sit et immensus. Quod primum inuestigandum proposuimus primum prosequamur.



CAP. II. De ordine et dispositione cogitationum nostrarum, que finite non sunt, ut ex eis construatur domus Dei.

Omnium rerum numerus quantum ad nostre intelligentie capacitatem pertinet infinitus est, quia a nobis comprehendi non potest. Ubi autem non est definitio, non est certitudo; et ubi certitudo non est,  confusio est; ubi uero confusio est, ordo esse non potest. Hinc ergo procedit, quod, dum corda nostra ad appetitum terrenarum rerum immoderate laxamus, oborta mox inanium cogitationum turba, ita in diuersa mens nostra rapitur, ut ipse quoque naturalis discretionis ordo perturbetur. Nam quia res mundane, quas inordinate appetimus, infinite sunt, cogitationes quoque, quas ex ipsarum rerum memoria intrinsecus concipimus, finite esse non possunt. Nam dum per singula momenta alie ex aliis orientes multipliciter prodeunt, nec ipsi nos comprehendere ualemus, quo ordine, uel quomodo ad cor ueniunt, aut a corde recedunt. Proinde si ordinatas, et stabiles, ac quietas cogitationes habere uolumus ab hac immoderata distractione corda nostra  cohibere studeamus. Hoc autem fieri poterit, si certas quasdam et determinatas res nobis prescribamus, in quibus assidue intentio cordis nostri uersari, et meditatio exerceri possit. Tria enim sunt, id est per infinita distrahi, in eodem semper persistere, moderate uagari, quorum primum habere non debemus, secundum hic habere non possumus, et idcirco solum hoc tertium superest, ut quia adhuc uere corde stabiles esse non possumus, interim saltem ab immoderata distractione corda nostra colligamus, ut dum semper nitimur minus instabiles fieri, semper magis ac magis incipiamus ueram stabilitatem imitari. Et ut quod loquimur, per exemplum manifestius fiat, tres constituamus res; unam in imo, alteram in summo, tertiam in medio. In imo ponamus  mundum, in summo Deum, et in medio collocemus humanum animum. Deinde consideremus deorsum in mundo isto magnam quamdam, et horribilem omnium rerum confusionem, et infinitam humanarum mentium distractionem; sursum autem apud Deum perpetuam et inconcussam stabilitatem. Post hec imaginemur quasi humanum animum de hoc mundo sursum ad Deum ascendentem, et in ascendendo magis semper ac magis in unum sese colligentem, et tunc spiritaliter uidere poterimus formam arce nostre, que in imo lata fuit, et sursum in angustum surrexit, quousque ad mensuram unius cubiti in cacumine suo perueniret. Similiter enim nos de hoc profundo, de hac conualle lacrymarum  per quedam incrementa uirtutum, quasi per quosdam gradus in corde nostro dispositos, ascendentes paulatim in unum colligimur, quousque ad illam simplicem unitatem, et ueram simplicitatem, eternamque stabilitatem, que apud Deum est, pertingamus. Nemo subito perfectus fit, sed proficiendo quisque ad perfectionem tendit, qui quandiu adhuc habet, in quo proficere possit, nondum ad summam perfectionem peruenit. Hic, si uolumus, considerare possumus modum reparationis nostre. Omnipotens enim Deus, cui nichil impossibile est, posset utique si uellet eos, quibus misereri proposuit, de laboribus, et erumnis, et de periculis presentis uite, que tentationibus plena est, subito et absque dilatione ad eterne uite stabilitatem transferre, sed  uult ut electi sui per uarias tribulationes, et tentationes plurimas purgandi transeant, ut cum per multos dolores ad eum redeunt, discant quam longe ab eo peccando discesserint. Dum enim uiam, per quam abierant peccando, penitendo non translati, sed reducti pergunt, ex ipsa diuturna  itineris fatigatione agnoscunt, quod de longinquo adducti sunt. Et hoc totum fit, ut hominibus gratia Dei commendetur, ut tanto ardentius Deum diligant, quanto minus se ab eo etiam cum longe fuerint, uident derelictos, sicut per prophetam Isaiam ipse promisit dicens: Abducam ab oriente semen tuum, et ab occidente congregabo te. Dicam aquiloni: Da; et austro: Noli, prohibere. Affer filios meos de longinquo, et filias meas ab extremis terre . Potest unusquisque nostrum, qui memor est ubi fuerit, et agnoscit ubi sit, in seipso fortassis uidere quomodo homo per diuinam misericordiam de longinquo adducatur, et de dispersione sui unum colligatur. Restat nunc ut consideremus, que sint ille res, quas supradiximus, in quibus exerceri oporteat animum, ut paulatim assuescat se ab huius mundi distractione retrahere, ut ad illam summam stabilitatem, id est contemplationem Dei roboratus assurgat, quod sic uideri potest.



CAP. III. De duobus operibus Dei, id est conditionis et restaurationis, in quibus exercendus est animus, ne a mundo distrahatur.

Omnia opera Dei propter hominem facta sunt, siue ea que pertinent ad primam conditionem hominis,  siue ea que facta sunt ad hominis reparationem. Ad conditionem hominis pertinet creatio mundi, id est celi et terre, et omnium, que in primordio facta esse leguntur a Deo. Ad reparationem hominis pertinet incarnatio uerbi, et omnia que uel ante ipsam incarnationem ab initio ad ipsam prefigurandam et prenuntiandam precesserunt, uel que post eam usque ad finem mundi propter ipsam predicandam, et credendam fiunt. Cum autem secundum illa prima opera, que ad conditionem hominis pertinent, omnium Deus sit, quia ipsa omnes creauit et hec temporalia bona indiscrete omnibus bonis, et malis tribuit; secundum illa opera, que ad reparationem hominis pertinent, non omnium Deus esse uoluit, sed eorum tantum, quos ipse ante  tempora secularia in proposito bone uoluntatis sue elegit, ut eos certo tempore uocaret, et iustificaret, et glorificaret in dilecto Filio suo Domino nostro Iesu Christo . Inde est, quod in sacra Scriptura specialiter quorumdam se Deum nominat, sicut est illud: Ego sum Deus Abraham, et Deus Isaac, et Deus Iacob , quia, sicut dictum est, qui omnes creauit, non omnes redimit, sed alios per misericordiam saluat, et alios per iustitiam damnat. Igitur, ea que ad reparationem hominis facta sunt, non ad omnes pertinent, sed ad eos tantum, qui salui fiunt. Et sicut non omnium sunt, ita etiam non apud omnes facta sunt, nec ad omnium notitiam peruenerunt, sed facta sunt certis  quibusdam locis, et temporibus, et cum certis personis secundum altitudinem diuini consilii ad hoc ordinatis. Cum enim Deus secundum omnipotentiam suam multis modis ad restaurationis hominis uti potuisset, hunc tamen potissimum elegit, qui nostre infirmitati ceteris conuenientior fuit, ut opus misericordie sue non solum potenter et iuste, sed et sapienter impleret. Primus autem homo deseruit Creatorem suum, cum eum per contemplationem presentem aspiceret; nunc autem homo Creatorem, quem non uidet per speciem, querit per fidem. Primus autem homo sine labore stare potuit, et sponte cecidit; nunc autem sponte surgens homo ad Deum etiam per tormenta redit. Ordinatissimum igitur est de nostra reparatione diuine dispensationis  consilium, ut qui sponte cecidit, non coactus, sed sponte surgat; et qui per liberum arbitrium infirmatus est, sanitatem non recuperet, donec per liberum arbitrium sanari uelit. Hoc autem ex nobis non est ut uelimus, sed Deus in nobis hoc operatur. Gratia enim Dei preuenit, et excitat liberum arbitrium nostrum, ut possit uelle sanari, quia per se non potest uelle sanari, qui per se potuit uelle infirmari. Hoc igitur est quod nunc in electis agitur, ut uidelicet in presenti uita ad futuram beatitudinem preparentur, ut homo in hac infelicitate positus mereatur ad illam felicitatem ascendere, sicut primus homo in illa felicitate positus meruit ad hanc infelicitatem deuenire. Sed et illud meritum, quo homo infelix esse meruit, tantummodo ex homine  fuit. Hoc uero meritum, quo felicitatem eternam meretur, non ex homine est, sed gratia Dei hoc in homine operatur. Non ergo sine causa fit, quod Deus hominem post peccatum a cecitate ignorantie reuocans, sic cognitionem suam ab eo temperat, ut innotescat quidem et tamen semper maneat occultus. Si enim ita aperte se manifestaret hominibus, ut nullus de eo dubitare posset, tunc nec fides meritum, nec infidelitas haberet locum. Innotescit igitur ut fides nutriatur, et occultus permanet ne infidelitas conuincatur. Occultus permanet ut fides probetur, innotescit ut infidelitas condemnetur. Quia enim et fideles aliquid habent, unde dubitare possent, et infideles unde credere ualerent si uellent iuste, et illis pro fide redditur premium, et  istis pro infidelitate supplicium. Placuit autem Deo ut beatitudinem, quam gratis daturus erat homini, prius hominem promereri faceret, sic tamen ut ab ipso esset et meritum et meriti premium. Differt igitur nunc dare quod daturus est, plenam uidelicet sanitatem, plenam cognitionem, plenam felicitatem, et interim per fidem illuminat nostram cecitatem, ut per ipsam proficiendo ad manifestam mereamur peruenire eius claritatem



CAP. Iu. Quare in abdito, et obscure locutus sit Deus.

Hoc est quod ab initio cum paucis, raro, obscure et in abscondito locutus est Deus. Scrutemur Scripturas, et inueniemus uix unquam Deum in multitudine  locutum, sed quotiescunque hominibus innotescere uoluit, non gentibus et populis, sed uel singulis, uel admodum paucis, et a communi frequentia hominum segregatis, uel per nocturna silentia, uel in campis, uel in solitudinibus et montibus se manifestauit. Sic locutus est cum Ne, cum Abraham, cum Isaac, cum Iacob, cum Moyse, cum Samuel, cum Dauid et cum omnibus prophetis. Denique in carne apparens, quamuis manifeste locutus sit mundo, tamen discipulos, ut illis gloriam suam manifestaret, seorsum in montem duxit . Quibus et alibi dicit: uobis datum est nosse mysterium regni Dei, ceteris autem in parabolis , et rursum: Quod dico uobis in tenebris, dicite in luce, et quod in aure auditis, predicate super tecta  . Sed nec illi antiquo populo legem dedit in Aegypto, nec alibi, donec eum eduxisset in solitudinem seorsum. Neque ibi palam omnibus, sed Moyses solus ascendit in montem, ut legem acciperet. Quid est ergo quod semper in secreto loquitur Deus, nisi quod nos ad secretum uocat? et quid quod cum paucis, nisi ut nos colligat? Considerate hec duo que dixi, colligit et ad secretum uocat. Primus homo antequam peccaret non opus habuit, ut ei extrinsecus loqueretur Deus, qui aurem cordis intrinsecus habuit, qua uocem Dei spiritualiter audire posset, sed postquam foris aurem ad suasionem serpentis aperuit, aurem intus ad uocem Dei clausit. Quia ergo homo auditum intus perdidit, quo Deum loquentem audiat, reuocans nos Deus ad se  foris clamat. Sed cum loquitur, semper quasi occultari uolens se subtrahit, ut mentem humanam et per hoc quod loquitur de se admoneat, et per hoc quod se occultando fugit ad se trahat. Irritat enim desiderium nostrum ut augeat, quia et loquendo amorem sui in nobis excitat, et fugiendo ut se sequamur inflammat. Tale est enim cor hominis, ut si quod diligit adipisci non ualeat, amplius desiderio suo inardescat. Sic in Canticis canticorum Sponsus uenit: Stat post parietem, prospicit per fenestras, et cancellos , ut quasi lateat et non lateat. Mittit manum suam per foramen , tangit Sponsam et sono depresso, uoce tenui uocat eam, et dicit: ueni, amica mea, columba mea. Ecce hiems transiit, imber abiit, et recessit. Flores  apparuerunt in terra nostra; uox turturis audita est in terra nostra . Illa ut audit Sponsum adesse surgit mox, festinat, aperit pessulum ostii sui , et quasi uenientem exceptura brachia ad amplectendum parat; uix tolerat, uix sustinet, uix exspectat. Liquescit anima eius , ardet cor eius, feruent precordia eius, exsultat, gaudet, tripudiat, iucundatur, ruit obuiam uenienti. Sed ille, cum iam teneri putatur, declinat, et subito quasi de mediis elapsus amplexibus fugit. Quid est hoc? Dum non queritur querit, dum non uocatur uenit, dum autem queritur declinat, et dum uocatur fugit. Si non diligit, quare uenit? aut si diligit, quare fugit? Diligit autem, et ideo uenit, sed quia hic non  diligit, ideo fugit. Quid est hoc, quod dixi, hic non diligit? In hoc mundo, in hoc seculo, in hac terra, in hac patria, in hoc exsilio. Sed uocat nos ad terram suam, quia non decet talis amor patriam istam, immunitio amoris esset utilitas regionis. Iucundus amor amenum querit locum, ideo commendat nobis terram suam, ideo laudat patriam suam, ideo dicit: Flores apparuerunt in terra nostra; uinee florentes odorem dederunt ; uox turturis audita est in terra nostra. Ut concupiscamus talem regionem, ut desideremus talem patriam, et sequamur eum. Ibi nos amat, ibi amore nostro frui desiderat, ibi amplecti a nobis postulat, ibi sequentes se non fugit, sed uenientes ad se exspectat. Offert ergo se dum non queritur, ut nos ad amorem sui accendat.  Dum queritur fugit, ut nos post se currere faciat. Nisi enim prius ipse se nobis ostenderet, nemo eum diligeret. Et nisi dum queritur fugeret, nemo eum sequi uellet. Flores, inquit, apparuerunt in terra nostra, non in terra mea, sed in terra nostra, ut eam communicaret nobiscum. Quasi diceret fidelis uobis adsum nuntius, uidi quod testor, audiui quod loquor. Nolite timere, nolite diffidere, nolite hesitare. Sequimini quo uoco, quia inde estis unde uenio, non habetis hic manentem ciuitatem. Peregrinum est quod incolitis. Aliunde huc uenistis, si patrie uestre memores essetis, utique peregrinationem non diligeritis. Propterea et ego huc ueni, ut hinc uos educerem, non ut uobiscum hic permanerem. Et ideo de abscondito ad uos clamo, quia innotescere  hic tantum, non permanere uolo. Ideo de longinquo uos uoco, quia ad reditum festino. Sufficit me tantum processisse, ut audiri possim. Damnum me pati existimarem, si quod superest uie pergerem. Grauis est omnis mora. Flores apparuerunt in terra nostra. Discite quantum uos festinare debetis dum me fugientem cernitis. Non uenissem, nisi uos post me trahere uellem. Hec est causa, quare Deus in abscondito semper loquatur. Sicut in lege, et prophetis, et in Euangelio per parabolas, et enigmata locutus est. Dignum est enim, ut sub figuris uerborum abscondantur secreta mysticorum intellectum, quia cito uilescerent si passim omnibus paterent. Ita enim ueritas et per inquisitionem fideles  exercet, et ne ab infidelibus inueniatur, occulta permanet. Istos, dum difficile inuenitur, maiori desiderio inflammat; illos, dum omnino inueniri non potest, excecat. Ex eodem ergo et fideles proficiunt et infideles cadunt, quia et illi humiliter audiendo, et fideliter inquirendo uerba Dei ad agnitionem ueritatis perueniunt; isti autem uel negligendo, uel contemnendo, uel praue intelligendo nunquam ad ueritatem pertingunt. Iam diximus quare obscure, et in abscondito loquatur Deus; nunc restat dicere, quare cum paucis, et raro loquatur.



CAP. u. Quare cum paucis, et raro loquatur, et locutus sit Deus.

Primi hominis natura ita a Deo, ordinata, et instituta fuerat, ut anima, que corpori preerat, per  sensus quidem ministeria corporis foris impleret, sed intus per rationem semper ad Creatorem suum intenderet. Hoc est membra corporis sensificando foris ad agendum quidem moueret, sed intentionem, et desiderium intus ad solum Creatorem dirigeret, et nichil foris ageret, quod ex eius dilectione non procederet, et ad eius dilectionem non pertineret, ita ut omnem actum et caritas imperaret, et ratio disponeret, et sensus impleret atque perficeret. Quandiu ergo hunc ordinem nature sue tenuit, quamuis foris per actionem uariaretur, intus tamen per intentionem et amorem stabilis permansit, quia unum intendebat, et propter unum omnia faciebat, unum diligebat, et omnium uoluntatum, atque actionum suarum finem ad unum referebat, et indeffessa  mentis acie ad unum iugiter respiciebat Creatorem suum. Unde nec dubitare de Creatore suo poterat, cui semper intus per contemplationem presens erat. Cuius uisio, et per cognitionem cor eius illuminauit, et per amorem stare et requiescere fecit. Sed postquam merito preuaricationis sue eiectus est a facie Domini, factus est cecus et instabilis. Cecus per ignorantiam mentis, instabilis per concupiscentiam carnis. Quibus ab illo in omnem posteritatem transfusis, uniuersa mala exorta sunt. Per ignorantiam enim ad hoc tandem deuoluti sunt homines, ut Creatorem suum non agnoscerent, et aut omnino Deum non esse existimarent, aut diuinitatem iis, qui dii non erant, attribuerent. Per concupiscentiam uero infinitis erroribus distracti, et dissipati sunt. Necesse  enim fuerat, ut per concupiscentiam terrenarum rerum, que uidebantur, immoderate diffluerent, qui tenebris ignorantie pressi alia inuisibilia bona esse nescirent. uolens ergo Deus ab hac distractione corda nostra colligere, et ad interna gaudia contemplanda reuocare, foris loquitur, ut nos intus redire admoneat. Sed quia mens uisibilibus assueta nescit tam cito ad inuisibilia consurgere, idcirco uoluit ipse quedam etiam uisibiliter exhibere miracula, in quibus nostrum affectum enutriret, et suam nobis caritatem commendaret. Hec autem sunt specialiter illa, que ad reparationem hominis pertinent; nam ea, que ad conditionem hominis facta sunt, magis nobis potentiam opificis indicant; ea uero, que ad redemptionem hominis facta  sunt, precipue ad caritatem spectant. Hec igitur operatus est Deus, ut qualem erga nos haberet dilectionem ostenderet, et nos ab amore huius mundi ad amorem sui reuocaret. Hec igitur opera ita moderari uoluit ne infinita essent, ne animum nostrum, qui colligendus erat, in occupatione sua distraherent; tamen multa essent, ut eumdem animum perfecte adhuc stabilitatis impatientem rerum uarietate delectarent. Propterea elegit unam gentem, et unum locum, ubi sacramenta non ad unius gentis tantum, sed ad salutem totius mundi pertinentia initiaret, ut unitas ubique commendaretur, et humanus animus intus et foris ad unitatem reuocaretur, ut sicut ab uno Saluatore est salus omnium, ita etiam ab uno loco, et ab uno populo manaret salutis initium. Qui enim  propter nos omnia fecit, sic utique fecit, sicut magis nobis expedire cognouit. Hec autem partim per homines, partim per angelos, partim per semetipsum operatus est Deus. Plurima per homines, per angelos multa, per semetipsum pauca. Propterea ut dum in meditatione eorum humanus animus de factis hominum ad facta angelorum, et de factis angelorum ad facta Dei ascendendo proficit, paulatim sese in unum colligere assuescat, et quando magis multiplicitatem euadit, tanto amplius ad ueram simplicitatem appropinquare incipiat. Dum ergo Deus. cum paucis et raro loquendo mentes nostra in unum colligit, obscure autem et in abscondito loquendo sursum ad se trahit, quid aliud quam, ut ita dicam,  inuisibilis cuiusdam arce in cordibus nostris formam fingit? Quamuis ergo omnia opera sua propter hominem fecerit, alia tamen uoluit esse opera illa, que sanis exhiberent obsequium, atque alia que infirmis conferrent remedium. Poterat enim mundus sano seruire, sed non poterat egrotum reparare. Proinde post illam primam rerum conditionem, que facta fuerunt, ut stantibus subessent, necesse erat alia facere, que iacentes erigerent. Que tanto primis digniora sunt, quanto magis necessaria, et quanto dignitate precedunt, tanto prolixiori tempore currunt. Illa enim sex diebus facta sunt, ista sex etatibus fiunt. Sex enim diebus facta est rerum conditio, et sex etatibus perficitur hominum reparatio.



CAP. uI. Quod aliter pensant electi opera Dei, et aliter reprobi.


Sed sciendum est quod opera diuina aliter electi atque aliter reprobi pensant. Electi namque opera restaurationis preferunt operibus prime conditionis, quia illa ad seruitutem, ista ad salutem facta sunt. Sed e contrario reprobi plus amant opera conditionis, quam opera restaurationis quia presentem querunt delectationem, non futuram felicitatem. Philosophi gentillum superstitiosa quadam curiositate naturas rerum, id est opera conditionis inuestigando, in cogitationibus suis euanuerunt. Philosophi Christianorum opera restaurationis iugiter meditando, omnem a cogitationibus suis uanitatem repellunt.  Electi restaurationem sui considerantes, igne diuini amoris inardescunt. Reprobi autem pulchritudinem rerum conditarum peruerse amantes ab amore Dei refrigescunt. Reprobi dum rebus transitoriis cogitationes suas immergunt Creatoris sui obliuiscuntur. Electi autem Creatoris sui obliuisci non possunt, de cuius misericordia semper circa sui reparationem meditantur. Reprobi dum temporalibus inhiant, cognitionem eternorum perdunt. Electi autem dum temporalia Dei beneficia recolunt, ad agnitionem eternorum proficiunt. Reprobi per uisibilia ab inuisibilibus cadunt; electi autem per uisibilia ad inuisibilia ascendunt. Sed sciendum est, quod alia sunt illa uisibilia, de quibus ascendunt, alia illa sunt, per que ascendunt. De operibus conditionis per opera  restaurationis, ad conditionis et restaurationis auctorem ascendunt. Ascensus autem isti non extrinsecus, sed intrinsecus cogitandi sunt, per gradus in corde de uirtute in uirtutem dispositos. Quod sic fortassis facilius intelligere poterimus.



CAP. uII. Duos esse mundos uisibilem, et inuisibilem.

Sicut duo opera, id est opera conditionis, et opera restaurationis distinximus, ita duos mundos esse intelligamus uisibilem, et inuisibilem. uisibilem quidem hanc machinam uniuersitatis, quam corporeis oculis cernimus, inuisibilem uero cor hominis, quod uidere non possumus. Et sicut in diebus Ne aque diluuii uniuersam terram operuerunt, sola autem arca aquis superferebatur, et non solum mergi  non poterat, uerum etiam quanto amplius aque intumescebant, tanto altius in sublime eleuabatur, ita et nunc intelligamus in corde hominis concupiscentiam huius mundi esse, quasi quasdam aquas diluuii arcam uero, que desuper ferebatur, fidem Christi, que transitoriam delectationem calcat, et ad ea que sursum sunt, eterna bona anhelat. Ideo autem aquis concupiscentia huius mundi comparatur, quia fluxa est et lubrica, et ad similitudinem aque deorsum currentis semper ima petit, suosque sequaces instabiles, et dissolutos reddit. Si intrauerit homo ad cor suum, uidere poterit quomodo semper et concupiscentia deorsum in ea que transitoria sunt, defluat; et fides in ea que sursum sunt, bona perpetua tendat. Sed cum Scriptura dicat concupiscentiam  in carne habitare, fidem in corde, quomodo nos utramque in corde esse affirmamus, nisi quia tunc carne concupiscere dicimur, quando corde carnaliter concupiscimus? Utrumque tamen cordis est et concupiscere et credere, sed aliud habet ex hoc quod terrena diligit, aliud habet ex hoc quod celestia querit; ideo concupiscentia deorsum est, fides sursum. Concupiscentia ex carne cordi innascitur, fides non a carne, sed a Deo cordi inspiratur. Proinde Dominus cum fidelem Petri confessionem laudaret: Caro, inquit, et sanguis non reuelauit tibi, sed Pater meus qui est in celis . De concupiscentia autem Paulus dicit: Non ego operor illud, sed peccatum, quod habitat in me . Et quid sit in me eodem loco determinat. Scio,  inquit, quia non habitat in me hoc est in carne mea, bonum . Rursumque peccatum ipsum, quod in carne habitare dixerat, quid sit alibi declarat. Spiritu ambulate, et desideria carnis non perficietis . Utique desideria carnis concupiscentiam appellans.

Igitur concupiscentia in carne habitat, hoc est deorsum in corde, fides uero non in carne, sed in spiritu. Illud tamen diligenter considerandum est quod Apostolus cum dixit: Spiritu ambulate, et desideria carnis non perficietis, et non dixit non sentietis, sed non perficietis; manifeste declarauit omni homini quandiu in hac uita est, concupiscendi necessitatem ex corruptione prime natiuitatis inesse, adiuuante tamen  gratia Dei, ut eidem concupiscentie non consentiat, nulli impossibile. Propterea alibi dixit: Non regnet peccatum in uestro mortali corpore . Quasi diceret, non potest fieri, ut in uestro mortali corpore peccatum, id est fomes peccati, incentiuum uitiorum, stimulus concupiscentie non sit, sed adiuuante gratia Dei fieri potest, ut non regnet, ut non presit. Impossibile est ut illud non sentiatis, sed non necesse est ut illi consentiatis. Igitur omnis homo quoddam intus in corde suo diluuium concupiscentie patitur, a quo nullus nisi per arcam fidei liberatur. Ubi malus homo per siccum ambulans mergitur, et bonus homo in profundo maris mersus non leditur. Periculosum prorsus naufragium, quod [.....]tus est. ue ei qui ibi periclitatur! Nullus portus  illi tutus est, nulla statio secura, nulla serenitas tranquilla, qui intrinsecus concupiscentie sue estibus iactatur, et insatiabili libidinum uoragine absorbetur.



CAP. uIII. De tribus speciebus hominum respectu arce.

Hic considerare possumus tres hominum species, alios qui intus diluuium habent et non arcam, alios qui et diluuium, et arcam intus habent, sed in arca non sunt, alios qui in diluuio et arcam habent, et in arca manent. In diluuio sine arca sunt infideles, quos carnis desideria inuoluunt, qui preter hanc uitam transitoriam aliam esse nesciunt. In diluuio arcam habent, sed in ea non manent ii, qui iam per fidem post huius mutabilitatis finem uitam immortalem  esse uenturam credere didicerunt, sed posthabita hac temporalium rerum delectationi animum suum subiiciunt. Dicit enim Scriptura: Ubi est thesaurus tuus, ibi est et cor tuum . Ubi est delectatio tua, ibi est et cogitatio tua. Ubi uero est cogitatio tua, ibi est interioris hominis habitatio. Nam ibi quisque secundum interiorem hominem habitare dicitur, ubi cogitatione conuersatur. Itaque ii, qui delectationem cordis sui in uanitate huius mundi constituunt, quamuis arcam fidei habeant, intus tamen naufragi sunt. Ut autem taceam ceteros mundi amatores, quot modo litteratos cernimus, qui uocari Christiani uolunt, et cum ceteris fidelibus Ecclesiam intrant, et de sacramentis Christi participant, in quorum cordibus sepius est memoria Saturni  et Iouis, Herculis et Martis, siue Achillis et Hectoris, Pollucis et Castoris, Socratis et Platonis et Aristotelis, quam Christi et sanctorum eius? Nugas petarum diligunt; et ueritatem diuinarum Scripturarum aut negligunt, aut  irrident, et contemnunt. uideant nunc quid eis prosit foris Ecclesiam ingredi, et intus in corde a fide fornicari. Ego eis pronuntio, quod illis in fine sociandi sunt, quos nunc in cogitationibus suis per affectum cordis sibi coniungunt, et quorum hic uitam diligunt, eorum illic supplici participes erunt. Quid illis prodest habere fidem, et non manere in fide? Quid illis prodest nauem integram habere, et in fluctibus naufragium, non dicam pati, sed sponte facere? Quid prodest ueritatem cognoscere, et falsitatem diligere?  Non sunt tales qui uere fideles sunt. uis scire quales sint? Audi qualis unus illorum fuerit, et tales omnes intellige. Dissimiles enim esse non possunt, qui ueritate unum sunt. Audi ergo quid de illo: Lex Dei eius in corde ipsius , hoc est arcam intus habere, et quia hoc fortassis non sufficit. Audi iterum: In lege Domini uoluntas eius ; hoc est in arca habitare. Hic perfectus est, qui diligit quod credit, ut habeat fidem operantem ex dilectione, que mundum uincit . Hec est arca, in qua nos saluari oportet, que ab aquis portari potest, submergi autem omnino non potest, quia hoc mundo utitur quidem ad necessitatem, sed non succumbit ei per cupiditatem. Hoc est quod in psalmo  dicitur: Hoc mare magnum, et spatiosum manibus, illic reptilia quorum non est numerus. Animalia pusilla cum magnis, illic naues pertransibunt .

Matre enim in nobis est concupiscentia huius mundi, in qua si que delectationes inueniri possunt multis amaritudinibus asperse sunt, que secundum affectum carnalem deorsum in corde nostro fluunt. Reptilia sunt carnales cogitationes diuersorum uitiorum feditate deformes. Quas dum inordinate ad cor nostrum admittimus quasi quibusdam monstruosis reptilibus interiora nostra replemus. Nauis est illa arca spiritualis, id est fides nostra, que intrinsecus sursum suspensa calcat concupiscentiam mundi. Naues autem dixit propter multas  animas. Nam et multe anime una anima propter unam fidem et dilectionem, et una fides multe fides propter multas animas fideles, quomodo dictum est. Fides tua te saluam fecit, et fides mea, et fides illius cum tamen una sit fides catholica. Sola ergo nauis fidei mare transit, sola arca diluuium euadit, et nos si saluari cupimus non solum ipsa in nobis sit, sed nos in ipsa oportet maneamus. Et nemo fidens conscientie sue dicat. Quid mihi cum hac arca? Exsiccatum est in me diluuium carnalis concupiscentie. Qui foris est, nescit quid intus agatur; sed si redierit homo ad cor suum inueniet, ibi tempestuosum salum seuis mundantium passionum et desideriorum malorum procellis exagitari, que toties animum deorsum mergunt, quoties eum per consensum sibi  subiiciunt. In omni enim homine, quandiu in hac uita corruptibili uiuit, ubi caro concupiscit aduersus spiritum, hoc diluuium est; uel potius omnis homo in hoc diluuio est, sed boni in eo sunt sicut ii, qui in mari portantur a nauibus, mali uero in eo sunt sicut naufragi, qui uoluuntur in fluctibus. In bonis quidem aque huius diluuii in hac uita minui incipiunt, et secundum differentiam gratiarum in singulis plus minusue decrescunt, plene tamen nunquam exsiccari potest terra humani cordis, quandiu in hac uita uiuunt. Et ideo columba emissa non inuenit hic, ubi requiescat pes eius, sed semper ad arcam reuertitur, quia mens pura, dum in hoc mundo nichil reperire potest, ubi affectionis sue pedem secure figat, diu  extra custodiam interne meditationis morari reformidat; sed si forte aliquando per cogitationem exiuerit, cito quasi columba auolans, et elongans ad solitudinem conscientie redit ubique a strepitu exteriori, quasi in arca a fluctibus requiescit. Intelligamus ergo in nobis esse quod fugimus, in nobis esse quo fugere debemus concupiscentiam, et fidem. Concupiscentiam quam fugere debemus; fidem, quam debemus apprehendere. De concupiscentia ascendere, ut illam proficiendo relinquamus; per fidem ascendere, ut illam tenendo in melius semper proficiamus. Concupiscentia pertinet ad opera conditionis, fides pertinet ad opera restaurationis, quia et illa inordinate amando per concupiscentiam difluimus, et ista pie credendo per fidem solidamur.  Et idcirco diuina monita toties clamant nobis, et suadent mundum fugere, non utique ut extra celum et terram exeamus, sed ut in concupiscentia mundi non maneamus. Quid est non maneamus? Quis manet in concupiscentia mundi? Qui delectationem animi sui in ea ponit, et ad eam explendam iugiter intendit. Qui de ea assidue cogitat, et propositum animi sui in ea confirmat. Qui eam ex deliberatione sequitur, atque in ea per consensum delectatur. Ideo ergo mundus in sacra Scriptura maledicitur, ideo inimicus Dei appellatur, uidelicet non quia substantia mundi mala sit, sed quia pulchritudo mundi animas seducit. Substantia enim mundi fugienda non esset, si concupiscentia mundi mala non esset. Cum ergo concupiscentiam mundi fugimus, ideo fugimus  quia mala est, cum uero substantiam mundi fugimus, ideo fugimus non quia mala sed quia occasio mali est. Excogitata enim mundi specie nascitur affectus concupiscentie. Proinde, si concupiscentiam mundi declinare uolumus, prius necesse est memoriam mundi huius a cogitatione nostra excludamus. In meditatione mea ait Propheta, exardescit ignis . Sicut ignem ligna nutriunt, sic cogitationes desideria pascunt. Si bone cogitationes in meditatione fuerint, exardescet ignis caritatis. Sin autem male fuerint cogitationes, exardescet ignis cupiditatis. Nam sicut oculus pascitur ex specie, sic animus pascitur ex cogitatione, et turpi quodam commercio impudica mens desiderio suo fruitur, dum quodammodo intus per cogitationem rem concupitam amplexatur.  Fit etiam nonnunquam, ut quod frequenter cogitamus otiose, aliquando concupiscamus illicite, reusque facti iudicatur, qui per consensum in cogitatione delectatur. Sicut ergo infirmi a quibusdam cibis abstinent, non quia mali sint ipsi cibi, sed quia ipsis ad utendum idonei non sint; sic et nos terrenarum rerum speciem a cogitationibus nostris arcere debemus, non quia res ipse male sint, sed ne animus noster, qui ex semetipso infirmatur, ex earum rerum recordatione amplius corrumpatur. Ceterum quantum ad ipsas res pertinet, quia omnis creatura Dei bona est, nulla res est, que cogitari non possit sine peccato. Rursumque si prauos affectus attendimus, nulla res est, in qua peccare non  possimus cogitando. Nam et de malo bene, et de bono male, et de immundo munde, et de mundo immunde possumus cogitare. Cogitationes enim non ex re de qua surgunt, sed ex affectu quem gignunt, iudicande sunt. Legimus sanctos uiros non solum cogitasse, sed et locutos esse et scripsisse de rebus immundis quod utique non fecissent, si cogitationes rerum immundarum animam inquinarent. Nihil interest, quale sit illud quod cogitatur, sed qualis ex ipsa cogitatione affectus consequatur, quia cogitatio mentem non polluit, ubi delectatio conscientiam non corrumpit. Expedit tamen nobis sicut diximus, ut obliuiscamur mundum istum, et deleamus memoriam eius de corde nostro, ne forte dum frequente[.....] de eo cogitamus, ad eius concupiscentiam inflectamur.  Satis, ut reor, aperte iam demonstratum est, unde hec infinita, quam patimur, cogitationum nostrarum distractio oriatur, a mundo uidelicet et concupiscentia eius, hoc est ab operibus conditionis. Rursumque quid sit illud, per quod colligi possunt in unum cogitationes nostre, hoc est per opera restaurationis. Et quia, sicut supradictum est, ordo esse non potest, ubi finis non est, superest ut relictis operibus conditionis queramus ordinem cogitationum nostrarum ibi, ubi finite sunt, hoc est in operibus restaurationis; hoc est, quod superius inuestigare proposuimus, quisnam uidelicet cogitationum nostrarum ordo esse deberet, quatenus ex eis spiritualis domus sapientie in nobis edificari possit. Et quia ex rebus cogitationes ueniunt, oportet ut ex  ordine rerum sumatur ordo cogitationum. Deinceps ergo tractare incipiemus de operibus restaurationis relictis operibus conditionis, de quibus quasi de quodam subterfluente diluuio egressi sumus, et nunc in opera restaurationis quasi in arcam ingredimur.



CAP. IX. Que sunt opera restaurationis humane.

Igitur opera restaurationis sunt omnia que ab initio mundi usque ad finem seculi facta sunt, uel facienda pro restauratione hominum, in quibus et res gestas, et personas ipsas, per quas, et propter quas, et apud quas geste sunt, loca simul, et tempora, ubi et quando geste sunt, considerare oportet. In operibus restaurationis tribus modis ordo consideratur, secundum locum, secundum tempus, secundum dignitatem.  Secundum locum, ut quid prope, quid longe gestum sit. Secundum teinpus, quid prius, quid posterius gestum sit. Secundum dignitatem, quid humilius, quid excellentius sit. Hoc postremum in multas partes diuiditur, quid sanctum, quid sanctius, quid utile, quid utilius, quid honestum, quid honestius, quid pulchrum, quid pulchrius, quid mirabile, quid mirabilius, quid rarum, quid rarius, quid difficile, quid difficilius, quid credibile, quid credibilius, quid magnum, quid maius, quid obscurum, quid obscurius, et si qua sunt talia. Et hic ordo cuidem, qui est secundum dignitatem, uidetur ad altitudinem arce pertinere, ut si dixerimus ea, que sancta sunt in prima mansione computari, que sunt  sanctiora in secunda, que uero sanctissima sunt in tertia, et sic de ceteris que enumerauimus.

Ordo autem loci, et ordo temporis fere per omnia secundum rerum gestarum seriem concurrere uidentur, et ita per diuinam prouidentiam uidetur esse dispositum, ut que in principio temporum gerebantur in Oriente, quasi in principio mundi gererentur, ac deinde ad finem profluente tempore usque ad Occidentem rerum summa descenderet, ut ex ipso agnoscamus appropinquare finem seculi, quia rerum cursus iam attigit finem mundi. Imo primus homo in Oriente, in hortis Eden iam conditus collocatur, ut ab illo principio propago posteritatis in orbem proflueret. Item post diluuium principium regnorum et caput mundi in Assyriis, et Chaldeis, et Medis  in partibus Orientis fuit. Deinde ad Grecos uenit, postremo circa finem seculi ad Romanos in Occidente, quasi in fine mundi habitantes, potestas summa descendit. Atque ita serie rerum ab Oriente in Occidentem recta linea decurrente, ea, que a dextris uel a sinistris, hoc est ad aquilonem uel ad austrum gesta sunt, ita suis significationibus respondent, ut si quis diligentius considerauerit, per diuinam Prouidentiam ita disposita esse ambigere non possit. uerbi gratia ut de multis pauca dicamus. Aegyptus ab Hierusalem ad austrum est, Babylon uero ad aquilonem. Aegyptus interpretatur tenebre, et auster uentus est calidus. Designat ergo Aegyptus mundum istum in tenebris ignorantie, et calore carnalis concupiscentie positum. Babylon autem interpretatur  confusio, et significat infernum, ubi nullus ordo est, sed sempiternus horror inhabitans. Legimus autem, quod ille antiquus Hebreorum populus prius in Aegypto in luto et latere seruiuit, ac deinde multis annis intercurrentibus captiuus in Babylonem abductus est. Quod factum quid aliud nobis innuit, quam totius humani generis casum? quod propter peccatum originale a celesti patria exsulando, prius in hac uita mortali, per ignorantiam et concupiscentiam subditur uitiis, ac deinde post hanc uitam apud inferos captiuatur in tormentis, hoc est in Babylone, ad aquilonem scilicet, ubi ille primus apostata angelus sedem posuit.

Igitur ordo dignitatis ad altitudinem arce pertinet, ordo temporis ad longitudinem arce, ordo loci  ad altitudinem simul et longitudinem. Ad longitudinem arce pertinet: Simile est regnum celorum homini patrifamilias, qui exiit primo mane conducere operarios in uineam suam, similiter et circa horam tertiam, et sextam, et nonam, et undecimam egressus, et uidens alios stantes misit eos in uineam suam . Ad latitudinem arce pertinet: In omnem terram exiuit sonus eorum, et in fines orbis terre uerbo eorum . Ad altitudinem arce pertinet. Illuc enim ascenderunt tribus, tribus Domini, testimonium Isrel ad confitendum nomini Domini . Et ne per singula eundo moras innectam, breuiter tibi dicam quod dicendum est. In his tribus dimensionibus omnis diuina Scriptura continetur. Historia  enim longitudinem arce metitur, quia in serie rerum gestarum ordo temporis inuenitur. Allegoria latitudinem arce metitur, quia in participatione sacramentorum constat collectio populorum fidelium. Tropologia altitudinem arce metitur, quia in profectu uirtutum crescit dignitas meritorum. Possumus adhuc, si uolumus, aliter altitudinem arce distinguere, ut doctrina multiplex fiat manente eadem ueritate. Nam ad hoc admonitum lectorem esse uolumus, sepe nos eamdem rem in hoc tractatu diuersis modis protulisse, propter affluentem doctrine exercitationem, ut omnem scientie uiam prudens animus experiatur, hoc tantum obseruato, ut nichil quod ueritati contrarium sit, aut sentiatur aut dicatur. Sicut ergo arca in tres mansiones distinguitur,  ita etiam opera restaurationis in tres ordines distinguuntur. In primo ordine quasi in prima mansione est umbra. In secundo ordine quasi in secunda mansione est corpus. In tertio ordine quasi in tertia mansione est spiritus, uel, si mauis hoc modo dicere. Figura, res, ueritas, ut idem intelligas esse umbram et figuram, idem corpus et rem, idem spiritum et ueritatem. Unde umbra dicuntur illa, que ante aduentum Christi sub lege naturali, et sub scripta lege corporaliter et uisibiliter gesta sunt ad prefiguranda ea, que nunc post aduentum Christi in tempore gratie corporaliter et uisibiliter geruntur, que ideo umbra dicuntur, quia corporalia erant et figura corporalium. Corpus uocantur ipsa nostra sacramenta, que nunc in ista Ecclesia uisibiliter geruntur. Spiritus  autem est id quod gratia Dei sub uisibilibus sacramentis inuisibiliter operatur, uerbi gratia : Mare Rubrum prefigurauit baptisma, quod nunc in sancta Ecclesia consecratur. Ipsum autem baptisma uisibile significat emundationem criminum, quam Spiritus sanctus sub sacramento, quo corpora unguntur, inuisibiliter in animabus operatur. Mare Rubrum igitur umbra et figura est; baptisma autem aque uisibilis, quod nunc habemus, corpus et res; emundatio uero peccatorum spiritus et ueritas. Est adhuc, et alius modus, de quo superius locuti sumus, per quem altitudinem arce distinguere possumus. Opera enim restaurationis partim per homines, partim per angelos, partim per semetipsum operatus est Deus. In prima  ergo mansione collocamus opera hominum. In secunda mansione opera angelorum. In tertia mansione opera Dei. uel moraliter, prima mansio est fides, secunda mansio est spes, tertia mansio est caritas. uel secundum anagogem, prima mansio est cogitatio recta, secunda mansio est meditatio prouida, tertia mansio est contemplatio clara. uel secundum operationem, prima mansio est scientia, secunda mansio est disciplina, tertia mansio est boninitas. uel secundum status differentes, prima mansio est natura, secunda mansio est lex scripta, tertia mansio est gratia. Hec enim tria si secundum tempus considerantur, longitudinem arce metiuntur, si secundum dignitatem discernuntur, altitudinem arce  distinguunt, quia sicut tempore se subsequuntur, ita dignitate se precedunt.

Que est ergo hec arca, de qua tam multa dicuntur, et in qua tam multiplices uie scientiarum continentur? Nunquid putas est labyrinthus? Non labyrinthus, nec labor intus, sed requies intus; unde hoc scio? Quia ille in ea habitat, qui dicebat: uenite ad me omnes qui laboratis, et onerati estis, et ego reficiam  uos, et inuenietis requiem animabus uestris . Si enim labor est ubi ipse est, quomodo requiem inueniunt qui ad eum ueniunt? Nunc uero in pace factus est locus eius, et in Sion habitatio eius. Ibi confregit potentias arcuum, scutum, gladium et bellum ; unde omnis strepitus, et tumultuatio longe abest, et ubi gaudium, et pax, et requies semper presens est. Qualis ergo est hec arca? uis scire qualis? Sustine me ut de multis pauca tibi dicam. Hec arca similis est apothece omnium deliciarum uarietate referte. Nihil in ea quesieris quod non inuenias, et cum inueneris unum, multa tibi patefacta uidebis. Ibi uniuersa opera restaurationis nostre a principio mundi usque ad finem plenissime continentur, et status uniuersalis Ecclesie  figuratur. Ibi historia rerum gestarum texitur, ibi mysteria sacramentorum inueniuntur, ibi dispositi sunt gradus affectuum, cogitationum, meditationum, contemplationum, bonorum operum, uirtutum et et premiorum. Ibi quid credere, quid agere, quid sperare debeamus ostenditur. Ibi forma uite hominis, et summa perfectionis continetur. Ibi elucent occulta, ibi operosa apparent facilia, et que per se uideri poterant minus congrua, in ordine suo considerata probantur idonea. Ibi quoddam uniuersitatis corpus effingitur, et concordia singulorum explicatur. Ibi alter quidam mundus huic pretereunti et transitorio contrarius inuenitur, quia ea que in hoc mundo per diuersa tempora transeunt, in illo mundo quasi  in quodam eternitatis statu simul consistunt. Ibi preteritis presentia non succedunt, nec presentibus futura superueniunt, sed quidquid ibi est, presen[.....] est, propter quod et ibi manent, et semper permanent, et semper gaudent, nichil dolentes preteritum, nichil timentes futurum, habentes quod diligunt, uidentes quod concupiscunt, et ideo fortassis, dixit Apostolus: Preterit figura huius mundi , forma huius mundi, species huius mundi, pulchritudo huius mundi, qui est alter mundus, cuius figura non preterit, cuius forma non transit, cuius species non marcescit, cuius pulchritudo non deficit. Ille mundus in isto mundo est, et iste mundus illo mundo minor est, quia ille capit quem capere iste non potest. Istum mundum uident oculi carnis, illum  mundum intrinsecus contemplantur oculi cordis. In isto mundo habent oblectamenta sua homines, in illo mundo ineffabiles sunt delectationes. In hoc mundo currunt homines, et plaudunt ad spectacula uanitatis, in illo mundo per eternum silentium exercentur, et iucundantur mundi corde in contemplatione ueritatis. Quam, etc.





DE ARCA Ne MYSTICA.



CAPITULA.

CAP. I. De arce descriptione per crucis figuram, et agnum in centro eius stantem, et columnam in altum erectam, designatis tam crucis quam spatiorum ab ea derelictorum, et aliorum omnium coloribus ad mysticum sensum facientibus, cum ipsius arce longitudine, latitudine et profunditate seu altitudine mystice intellecta.---CAP. II. De columne in arce medio erecte significatione mystica, de tignorum super eam erectione, de mansionibus inter quadraturas tignis infixas designatis. De columne supradicte positione, et de omnium horum mysterio.---CAP. III. De zona, que per medium fundum secundum longitudinem a fine usque ad finem arce porrigitur, quomodo Ecclesiam figuret.---CAP. Iu. De quadratura in fronte arce designante quatuor mundi partes per litteras nominis Adam scriptionem nominum suorum inchoantes, et de patriarcharum stemmatibus per nominum ipsorum descriptionem ab Adam usque ad Christum, et deinde de Noui Testamenti principibus, et subsecutis sanctis secundum dispositionem, et diuisionem arce, et secundum mundi etates.---CAP. u. De trina arce secundum longitudinem diuisione, qua significantur homines legis naturalis, scripte et gratie.---CAP. uI. De trina arce secundum latitudinem diuisione, qua supradicti homines significantur, et de trabibus ibidem positis.---CAP. uII. De inscriptionibus trium mansionum arce, et de distinctione eiusdem arce secundum altitudinem et de XII scalis, quibus ad easdem ascenditur.---CAP. uIII. De supradictis scalis moraliter repetitio.---CAP. IX. De ascensionibus ad uirtutes a frigore orientis.---CAP. X. De ascensionibus a calore, et frigore orientis.---CAP. XI. De ostio arce.---CAP. XII. Exeundi per cogitationem modi quatuor.---CAP. XIII. De sex mansiunculis arce ad litteram.---CAP. XIu. De mansionibus quadraginta duabus.---CAP. Xu. De proprietate quatuor temporum anni, et conclusione operis.



CAP. I. De arce igitur descriptione ut supra.


Primum ad mysticam arce Ne descriptionem, in planitie ubi arcam depingere uolo, medium centrum quero, et ibi fixo puncto paruam quadraturam equilateram ad similitudinem illius cubiti, in quo consummata est arca, ei circumduco. Itemque illi quadrature aliam paulo maiorem circumscribo. Ita ut id spatium, quod est inter exteriorem et interiorem quadraturam, quasi limbus cubiti esse uideatur. Hoc facto in interiori quadratura crucem pingo, ita ut cornua eius singula latera quadrature attingant, eamque auro superdueo. Deinde spatia illa, que in superficie quadrature inter quatuor angulos crucis et quadrature remanent, colore uestio, duo superiora flammeo, et duo inferiora sapphirino. Ita  ut medietas una cubiti in flammeo colore ignem, et altera medietas in sapphirino colore nubem representare uideatur. Post hec in limbo cubiti supra crucem scribo , quod est principium. Econtrario subter crucem scribo , quod est finis. Ad dextrum cornu crucis scribo , que littera prima ponitur in nomine Christi, et significat Decalogum legis que antiquo populo primum quasi electo et iusto ad dexteram collocato data est. Ad sinistrum autem cornu pono c, que est ultima in hoc nomine Christi,  et significat in centum perfectionem gratie, que data est gentilitati, que primum propter infidelitatem abiecta, et ad sinistram collocanda uidebatur. Deinde spatium limbi circumquaque purpureo, et uiridi colore induo, exterius purpureo, et interius  uiridi, et in medio crucis auree, quam feceram, agnum anniculum stantem pingo. Quo facto perfectus est cubitus. Cuius rei rationem si queris, quid aliud hec scriptura tibi dicere uidetur, nisi quod principium et finis sit Christus lator Legis ueteris et  Noue? Et pictura quid tibi ostendit aliud, quam si diceret, iste cubitus eumdem significat populum, quem columna ignis et nubis protegebat, que populum Isrel in deserto precedebat, illuminans per ignem, et per nubem obumbrans. Et qui priori populo per ignem diuine maiestatis terribilis fuit puniendo peccata, et posteriori populo per nubem humanitatis mitis apparuit, condonando peccata, qui pro peccatis hominum in cruce est immolatus quasi agnus mitis et non aperiens os suum, et pro iustitia hominum resurgendo, et ascendendo super celos est exaltatus. Qui undique ad se uenientibus per purpuram sanguinis exemplum passionis sue proponit, et in uiridi colore immarcescibile premium superne remunerationis. uel in purpura, sanguinem  passionis Christi sanctificat, et in uiridi colore aquam, qua mundum olim iudicauit. uel in purpura damnationem malorum, quos iuste reprobauit, in uiridi colore liberationem bonorum, quos iuste et misericorditer saluabit. Qui stat quia inuitat, stat quia confortat, stat quia adiuuat, stat quia coronat, stat quia uigilat ut custodiat ciuitatem suam. Ita medio cubito consummato aliam quadraturam circa predictum centrum longe extra circumduco, et tante magnitudinis, quante magnitudinis arcam facere uolo, que quadratura sexies, tam longa sit quam lata, quia arca trecentos cubitos in longitudine habuit, quinquaginta in latitudine, hoc est sexies longa ad latitudinem. Ego tamen propter competentiorem formam in pictura usque ad quadruplam fere longitudinem  breuiaui. Post hec per mediam hanc quadraturam, id est per medium fundum arce, secundum longitudinem duabus lineis ductis tante latitudinis spatium includo, quante est interior quadratura medii cubiti. Similiter per mediam latitudinem,  ab uno pariete usque ad alterum duabus lineis protensis eiusdem latitudinis spatium signo. Ita ut hi duo cinguli, quorum alter per mediam longitudinem, alter per mediam latitudinem protenditur, altrinsecus sese intersecante in modum crucis sub medio cubito conueniant, et interiori latitudini ipsius respondeant, limbo eius tantummodo hinc inde excedantur. Hoc ita peracto, spatia que inter medium centrum, uel potius medium cubitum, et singulos angulos arce interiacent, unumquodque in tria equalia positis punctis diuido, et apposita regula binis ac binis punctis coadiacentibus secundum longitudinem, et latitudinem de puncto semper ad punctum circumquaque lineam traho; et ita duas alias quadratas sexies similiter longas ad latitudinem  suam efficio, que tali proportione a se distant, ut quantum prima uincit mediam, tantum media uincat tertiam. Inter quas tertia quadratura, que minima est, et secundum positionem plani infra alias clauditur, medium cubitum ambit, et duos supradictos cingulos, quorum alter longitudinem, alter latitudinem arce metitur, quadrifariam intercidit. Alterum sursum et deorsum. Alterum sinistrorsum et dextrorsum. Deinde secunda tertiam complectitur, et similiter supradictos cingulos intersecat. Deinde alia, que in plano extrema est, in alto autem ima, ceteras omnes includit, et quatuor extrema cornua duarum zonarum singulis lateribus, accingens, totas eas intra se comprehendit.

Hoc facto, si nosse cupis quomodo hec figura  formam arce representet, intellige quod de illa zona, que per mediam latitudinem arce protenditur, fiat columna quadrata equilatera in medio arce erecta, cuius altitudo tanto minor sit latitudine arce, quanto minor est ternarius quinario, quia altitudo arce erat triginta cubitorum, et latitudo quinquaginta. Si autem scire cupis qua ratione ex ipsa zona columnam fieri intelligendum sit, sic considera. Cubitus ille, qui nunc secundum positionem plani in medio ipsius zone affixus iacet, sursum eleuetur, sic ut ipsam zonam quasi per medium complicando secum sursum trahat, deinde ambe medietates eius deorsum pendentes plano ad planum inuicem compingantur ut columna erecta uideatur. in cuius summitate emineat cubitus ille, qui secundum  positionem plani prius in medio eius iacebat. Nihilque aliud esse intelligatur cubitus ipse, quam columne precisio desuper, et limbus cubiti sit quedam ora siue eminentia facta desuper in capite columne ad excipienda tigna circumquaque ab imo surgentia, que ipsi columne infixa sunt sub eadem eminentia, sub qua etiam summitas tecti consummata est, ad similitudinem imbricis summitatem tectorum excipientis. Et quamuis altitudo columne non uideatur maior esse medietate zone, cum facta sit ex ipsa duplicata, intelligenda est tamen tanto maior esse, quanto maiora sunt triginta quam uiginti quinque, sed hoc in plano representari non potuit. Rursum cum medietas tantum zone altitudinem  columne teneat, quare ambe medietates eius depicte sint, hec est ratio.



CAP. II. De columne in arce medio erecte significatione mystica, de tignorum super eam erectione, de mansionibus inter quadraturas tignis infixas designatis, de columne supradicte positione, et de omnium horum mysterio.

Columna ista, que in medio arce erigitur, significat lignum uite, quod plantatum est in medio paradisi, id est Dominum Iesum Christum secundum formam humanitatis suscepte in medio Ecclesie plantatum, qui Christus Deus et homo est. Et ideo latus columne, quod ad aquilonem respicit, humanitatem eius significat, quam pro peccatoribus assumpsit; illud autem, quod ad austrum spectat,  diuinitatem eius figurat, qua mentes fidelium pascit. Et hec est causa, quare in plano bis altitudinem depinximus, quoniam oportebat utriusque lateris superficiem representari, quod nisi geminata figura fieri non potuit. Statuta igitur columna in medio arce, erigantur a singulis angulis tigna usque ad summitatem ipsius, eique sub eminentia extreme ore infigantur. Deinde due interiores quadrature sursum eleuentur, quousque utraque secundum suam positionem tignis eisdem ex omni parte orthogonaliter coniungatur extrema quadratura in imo remanente; et tunc uidebis quomodo illud spatium, quod est inter primam quadraturam et secundam, pro prima mansione computetur, quod est inter secundam et tertiam pro secunda, et quod est inter  tertiam et supremum cubitum pro tertia. Hoc facto completam habes formam arce subtus latam, et desuper angustam usque ad mensuram unius cubiti. Supradicte autem columne positio talis est, ut a medio fundo arce surgat, et in omnibus mansionibus medium locum obtineat et totam portet fabricam. Cuius mysterium hoc est, columna Christus est, australe latus eius  lignum uite uocatur, et ideo uiridi colore superductum est. Aquilonare uero latus  liber uite dicitur, et hoc sapphirino colore superductum est. Columne arca innititur, et Christo innititur Ecclesia sua, quia nimirum stare nullatenus posset, nisi ipse eam sustineret, secundum quod scriptum est in Canticis canticorum:  Que est ista, que ascendit de deserto, deliciis affluens, innixa super dilectum suum?  Rursum sicut columna singulorum mansionum altitudinem metitur, sic Christus uniuscuiusque uirtutem et profectum dispensat. Et sicut columna distinguit stationes, sic Christus pro arbitrio dignationis sue in sancta Ecclesia dona gratiarum suarum distribuit, alios constituens prophetas, alios apostolos, alios uero euangelistas, et ceteros quoscunque spiritualium donorum participes. Et sicut columna medium ubique tenet locum, sic Dominus iehsu Christus dicit: Ubicunque duo uel tres congregati fuerint in nomine meo, ibi ego sum in medio eorum . Si ergo tanta est infirmitas nostra,  ut ascendere non possimus in tertiam uel secundam mansionem, non tamen desperemus, sed congregemur in unum per fidem nominis eius, et simus saltem in prima mansione, simus in unitate Ecclesie, teneamus rectam et inuiolatam fidem, et ipse ueniet ad nos, ut stet in medio nostrum congratulans bono incepto nostro, paratus adiuuare et ad altiora erigere, ut sit unus in omnibus, unus inter omnes, unus pre omnibus Dominus iehsu Christus.



CAP. III. De zona que per medium fundum secundum longitudinem a fine usque ad finem arce porrigitur, quomodo Ecclesiam figuret.

Restat nunc ut ostendamus quid sibi uult zona altera, que per medium fundum secundum longitudinem a fine usque ad finem arce porrigitur. Si  enim arca Ecclesiam significat, restat ut longitudo arce longitudinem figuret Ecclesie. Longitudo autem Ecclesie consideratur in diuturnitate temporum, sicut latitudo in multitudine populorum. Tunc enim Ecclesia dilatari dicitur, quando numerus credentium augetur, et multi ad fidem colliguntur. Longitudo autem eius in prolixitate temporum consistit, qua de preteritis per presentia ad futura se extendit. Tempus autem longitudinis eius est ab initio mundi usque ad finem, quia sancta Ecclesia in fidelibus suis ab initio cepit, et usque in finem seculi durabit. Credimus enim nullum tempus esse ab initio mundi usque ad finem seculi, in quo non inueniantur fideles Christi. Igitur zona ista, que protenditur a fine usque ad finem arce, designat  cursum temporis ab initio mundi usque ad finem seculi. Medietas autem eius, que est superius a capite arce usque ad columnam, significat omne tempus ab initio mundi usque ad incarnationem uerbi; altera uero medietas, que est a columna deorsum, designat omne tempus ab incarnatione uerbi usque ad finem seculi. Ideo in superiori medietate a capite arce usque ad columnam, scribitur linea carnalis generationis ab Adam usque ad Christum. In altera autem medietate a columna deorsum scribuntur nomina apostolorum a Petro, ac deinceps eo ordine, quo sibi in regimine Ecclesie quasi filii spiritales patribus successerunt. Quia enim ab Adam usque ad Christum uetus generatio fuit, que est  secundum carnem, ideo cursus temporum in priori parte seculi per carnalem generationem distinguitur. Quia uero in Christo noua generatio fuit, que est secundum spiritum, ideo cursus temporum in posteriori parte seculi, id est post Christi aduentum, per spiritalem generationem determinatur. Has autem generationes tali modo dispono: superiorem medietatem, que est a columna sursum, in tres partes equales diuido, et unaqueque tertia sexta pars est totius longitudinis.



CAP. Iu. De quadratura in fronte arce designante quatuor mundi partes per litteras nominis Adam scriptionem nominum suorum inchoantes, et de patriarcharum stemmatibus per nominum ipsorum descriptionem ab Adam usque ad Christum; et deinde de Noui Testamenti principibus, et subsecutis sanctis secundum dispositionem et diuisionem arce, et secundum mundi etates.


Hac diuisione facta incipio sursum a capite et primum nomen Adam taliter scribo. In ipsa fronte arce facio paruam quadraturam ad figurandas quatuor partes mundi, deinde superiori eius lateri, id est orienti appono A, hoc est primam litteram nominis Adam. Inferiori autem lateri, id est occidenti, appono D, hoc est secundam. Dextero lateri, id est aquiloni, appono A, id est tertiam. Sinistro lateri, id est australi, appono M, id est quartam litteram. In Greco autem singule partes mundi ab his litteris incipiunt. Anatole, , id est oriens, incipit ab a, et ideo orienti appositum est A; Dysis , id est occidens, incipit a, d, et ideo occidenti appositum  est D; Arctos, , id est septentrio, incipit ab a, et ideo septentrioni apponitur rursum A; Mesembria, , id est meridies siue auster, incipitur ab m, et ideo australi lateri apponitur M. Cuius rei rationem quidam talem tradunt: Dicunt enim quod recte primus parens a quatuor partibus mundi nominis sui elementa contraxit, qui per omnes partes mundi in prole sua diffundendus fuit. Post Adam secundum lineam generationis scribuntur Seth, Enos, Cainam, Malaleel, Iaret, Henoch, Mathusalem, Lamech, Ne, Sem, Arphaxat, Sale, Heber, Phalech, Reu, Saruch, Nachor, Thare, Abraham, Isaac et Iacob; et hi in prima parte collocantur.

In secunda parte primo scribo Iudam, et circa  ipsum reliquos patriarchas hinc inde a dextris et a sinistris hoc modo dispono: Incipiens a dextro pariete secundum ordinem generationis, Ruben, quia primogenitus fuit, primum scribo; deinde Simeon, deinde Leui. Et hi a dextris Iude collocantur; hi quatuor filii Lie fuerunt. A sinistris Iude similiter secundum ordinem generationis primum scribitur Dan, deinde Nephthalin, hi filii Bale ancille Rachelis. Post Nephthalin ponitur Gad, deinde Aser, hi filii Zelphe ancille Lie. Deinde Issachar, deinde Zabulon, hi rursum filii Lie: deinde nouissime Ioseph, et post eum Beniamin, hi filii Rachel. Post hec singulis nominibus suas imagines superpono semiplenas, a pectore sursum, quales nonnunquam  in tabulis solent figurari, quas Greci frequentiori Iconas uocant, ut sic duodecim patriarche secundum latitudinem per transuersum in stationibus suis ordinati appareant, quasi quidam senatus Dei ciuitatis. Deinde reuersus ad lineam generationis post Iudam pono Phares, Ephrom, Aram, Aminadab, Naasson, Salmon, Booz, Obeth, Isai, Dauid, Salomon, Roboam, Abia, Asa, Iosaphat, Ioram, Aazias, Ioas, Amazias, Ozias, Ioathan, Achas. Et hi sunt in secunda parte.

Deinde in tertia parte secundum ordinem ponuntur Ezechias, Manasses, Amon, Iosias, Eliachim, Ioachim, Salathiel, Zorobabel, Abiud, Eliachim, Azor, Sadoch, Achin, Eliud, Eleazar, Mathan, Iacob, Ioseph. Inter Ioseph autem et columnam  scribo, hucusque primus Adam secundum carnem. Post hec reliquam medietatem, que est a columna deorsum, similiter in tres partes equales diuido, has autem ternas partes supra, et ternas infra, designant latera mansionum, ubi intersecant ipsam zonam secundum positionem plani. Igitur facta hac diuisione, post columnam primum in ipsa linea Petrum, et circa ipsum a dextris et a sinistris reliquos apostolos, cum suis iconibus, sex a dextris et a sinistris quinque, ut ex una parte columne duodecim patriarche, et ex altera parte duodecim apostoli sint constituti ad similitudinem uiginti quatuor seniorum in Apocalypsi in circuitu throni sedentium. Et sicut duodecim patriarche superius latitudinem arce continent , ita duodecim apostoli inferius, quia ab eis omnis populus noue legis, id est gratie, per fidem spiritualiter propagatus est. Deinde post Petrum sequitur: Clemens, Anacletus, Euaristus, Alexander, Sixtus, Thelesphorus, Iginus, Pius, Anicetus, Soter, Eleuterius, uictor, Zepherinus, Calistus, Urbanus, Pontianus, Antherus, Fabianus, Cornelius, Lucius, Stephanus, Sixtus, Dionysius, Felix, Euthicianus, Gaius, Marcellinus, Marcellus, Eusebius, Melchiades, Syluester, Marcus, Iulius, Liberius, Felix, Damasus, Siricius, Anastasius, Innocentius, Zozimus, Bonifacius, Celestinus, Sixtus, Leo, Hilarius, Simplicius, Felix, Gelasius, Anastasius, Simmachus, Hormisda, Ioannes, Felix, Bonifacius,  Ioannes, Agapitus, Siluerius, uigilius, Pelagius, Ioannes, Benedictus, Pelagius, Gregorius, Sabinianus, Bonifacius, Deusdedit, Bonifacius, Honorius, Seuerinus, Ioannes, Theodorus, Martinus, Eugenius, uitalianus, Adeodatus, Bonus, Agatho, Leo, Benedictus, Ioannes, Conon, Sergius, Ioannes, Ioannes, Sisinius, Constantinus, Gregorius, Gregorius, Zacarias, Stephanus, Paulus, Stephanus, Adrianus, Leo, Stephanus, Paschalis, Eugenius, ualentinus, Gregorius, Leo, Sergius, Benedictus, Nicolaus, Adrianus, Ioannes, Ioannes, Martinus, Adrianus, Stephanus, Formosus, Bonifacius, Stephanus, Romanus, Theodorus, Ioannes, Benedictus, Leo, Christophorus, Sergius, Anastasius, Lando, Ioannes, Leo, Stephanus, Ioannes, Leo, Stephanus,  Marinus, Agapitus, Ioannes, Benedictus, Leo, Ioannes, Benedictus, Domnus, Bonifacius, Benedictus, Ioannes, Ioannes, Ioannes, Gregorius, Ioannes, Syluester, Ioannes, Ioannes, Sergius, Benedictus, Ioannes, Benedictus, Syluester, Gregorius, Clemens, Damasus, Leo, uictor, Stephanus, Benedictus, Nicolaus, Alexandrinus, Gregorius, uictor, Urbanus, Paschalis, Gelasius, Calistus, Honorius. Et quod super est spatium usque ad finem arce illos capiet, qui post nos futuri sunt, usque ad finem seculi. Ab Adam usque ad diluuium prima etas seculi continens annos 1656. Secunda etas a diluuio usque ad Abraham continens annos 292. Tertia ab Abraham usque ad Dauid habens annos 942. Quarta a Dauid  usque ad transmigrationem continens annos 473. Quinta a transmigratione usque ad aduentum Christi habens annos 585. Sexta etas, que nunc agitur, nulla annorum serie certa, sed ut etas decrepita ipsa morte totius seculi consumenda. Has erumnosas, plenasque laboribus mundi etates quicunque felici morte uicerunt, septima iam Sabbati perennis etate suscepti, octauam beate resurrectionis etatem, in qua cum Domino perenniter regnabunt, exspectant.



CAP. u. Iterum de trina arce diuisione secundum longitudinem, qua significantur homines legis naturalis, scripte et gratie.

Post hec arcam in tres partes diuido, et primam partem, que est ab initio usque ad duodecim patriarchas,  tempus naturalis legis accipio. Secundam, que est a duodecim patriarchis usque ad columnam, id est usque ad incarnationem uerbi, tempus scripte legis. Tertiam, que est a columna deorsum, id est ad incarnatione uerbi usque ad finem seculi, tempus gratie. Et secundum has diuisiones ipsa etiam latera arce utrinque distinguo. Deinde in utroque latere per singulas diuisiones ternos colorum tractus duco, ut uelut trabes quedam in longum porrecte lateraliter coniungantur data singulis congrua latitudine. Nam exterior quasi foris apparens latior ceteris esse debet. Post hunc interior medius quasi inter duos coarctatus minimum latitudinis habebit. Horum positio sic uariatur, ut ille, qui in prima parte exterior est, in secunda sit  medius, et qui in prima parte medius est, in secunda sit interior, et qui in prima parte est interior, in secunda sit exterior. Rursus qui in secunda parte exterior est, in tertia sit medius, et qui in secunda est medius, in tertia sit interior, et qui in secunda est interior, in tertia sit exterior. Cuius rei mysterium hoc est: Tres colores isti significant tres maneries hominum, id est homines naturalis legis, homines scripte legis, homines gratie. Nam sicut tria tempora sunt, id est tempus naturalis legis, tempus scripte legis, et tempus gratie, ita tres sunt maneries hominum, id est homines naturalis legis, homines scripte legis, homines gratie. Homines naturalis legis pertinent ad tempus naturalis legis. Similiter homines scripte legis pertinent ad  tempus scripte legis et homines gratie ad tempus gratie. Et tamen si diligenter attendimus, in singulis his temporibus omnes istas maneries hominum inuenimus. uerbi gratia: In tempore naturalis legis, et similiter homines scripte legis, et homines gratie tunc erant, sed homines naturalis legis tunc erant in proprio, homines scripte legis, et homines gratie, quasi in alieno. Tempus enim naturalis legis proprie pertinet ad homines naturalis legis, quia illi tunc et numero plures, et conuersatione manifestiores, et statu excellentiores erant. Homines autem scripte legis et homines gratie adhuc erant et numero pauci, et conuersatione occulti exstiterant. Similiter de tempore scripte legis, et  tempore gratie sciendum est. Exponamus igitur nunc, qui dicantur homines naturalis legis, scripte legis et homines gratie, ut quod de his dicimus ex proposita distinctione singulorum facilius colligamus. Natura tribus modis in sacra Scriptura accipi solet, pro illo scilicet integro et incorrupto bono, in quo conditus fuit primus homo, secundum quam acceptionem dicimus omnia naturaliter esse bona. Deinde pro illa corruptione peccati, in qua nascimur, secundum quam, dicit Apostolus: Natura filii ire sumus , id est corruptibili natiuitate et peccato obnoxia. Accipitur etiam natura pro reliquiis illis naturalis boni, que in homine post peccatum remanserunt. Naturale enim bonum per peccatum in homine corrumpi potuit,  exstingui omnino non potuit, quia uiuit adhuc scintilla quedam naturalis rationis in mente hominis, per quam discernit inter bonum et malum, secundum quam dicit Apostolus: Cum enim gentes, que non habent legem, naturaliter ea que legis sunt faciunt, eiusmodi legem non habentes, ipsi sibi sunt lex . Igitur homines naturalis legis sunt qui, aliam legem non habentes, per naturalem rationem mores et uitam suam instituunt. uel homines naturalis legis sunt, qui secundum corruptionem peccati, cum qua nati sunt, in concupiscentia ambulant post desideria carnis sue; homines uero scripte legis sunt, in quibus maior uiget cognitio, qui ex traditionibus Scripturarum, et ex preceptis, que recta et honesta sunt, formam uiuendi accipiunt. Homines  autem gratie dicuntur, in quorum cordibus diffusa est caritas per Spiritum sanctum, qui datus est eis , per quem illuminantur, ut quid agendum sit agnoscant et adiuuantur, ut adimplere ualeant bonum, quod intelligere meruerunt. Ex his colligere possumus, qualiter in tempore legis naturalis omnes iste tres maneries hominum fuerint. Erant enim homines tunc iusti pauci quidem, et pene adhuc mundo incogniti, quos Deus per Spiritum sanctum ad amorem sui accenderat, quibus etiam sepe uisibiliter apparens, et mutuis se collocutionibus familiarem prestans uiam ueritatis, et loquendo foris, et intus aspirando patefecit. Isti homines gratie erant. Erat rursus aliud genus hominum, qui iustos istos  familiarius nouerunt, uel ex affinitate generis uel ex propinquitate conuersationis, qui cum ex dictis eorum, et factis multa exempla ad iustitiam et disciplinam morum pertinentia didicissent, non ad uirtutem, sed ad quamdam uite huius honestatem eos imitati sunt. Tales erant omnes religiosorum uirorum mali filii, uel affines, siue etiam quicunque familiares, qui disciplinam eorum non per amorem, sed per quamdam uiuendi consuetudinem tenuerunt, et eiusmodi quasi homines scripte legis erant. Reliqua humani generis multitudo nec preceptionibus diuinis, nec humanis institutionibus regebatur, sed erat lex unicuique sua uoluntas, et dum impune licuit quidquid placuisset, hoc potissimum quisque sequebatur, quo eum naturalis motus, siue carnis ad  concupiscentiam, siue rationis ad quamdam formam iustitie impellebat. Et ideo non immerito isti homines naturalis legis appellantur, qui tantum regebantur naturali motu siue concupiscentie, siue rationis. Concupiscentia autem, sicut supra narratum est, ideo naturalis dicitur, quia in illa concipitur, et cum illa nascitur homo. Ratio uero ideo naturalis appellatur, quia illam ex prima adhuc conditione retinet homo. Illa igitur naturalis est conditione, ista natiuitate. Illa naturalis est, quia eam cum primum conderemur accepimus; ista naturalis, quia illam cum nasceremur in hanc uitam nobiscum et in nobis apportauimus. Tales homines habebant prima tempora seculi, quando lex non erat, que peccata puniret, et libere peccabant homines,  nec abscondebant peccata sua, quibusdam peccata prorsus esse non credentibus, aliis autem peccata quidem agnoscentibus, sed leuia, et facili piaculo soluenda existentibus. Sed postquam lex subintrauit et ostendit hominibus peccata sua, simulque arguit, prohibuit, penam indixit, ceperunt homines abscondere peccata sua, et quedam opera uirtutum foris exhibere, non ut implerent iustitiam, sed ut uitarent penam, sicque multiplicati sunt homines scripte legis. Homines uero paucissimi naturalis legis effecti sunt; homines uero gratie aliquanto manifestiores esse ceperunt, quam prius fuerant, quia lex bona, per hoc quod homines ad iustitiam inuitauit, iustorum uitam clariorem reddidit. Adueniente autem gratia , rursus multiplicantur homines naturalis legis, dum iam palam sectantur uitia sua, qui prius timore pene cerciti latuerunt, homines uero scripte legis minuuntur. Tamen hoc tempus ideo tempus gratie appellatur, quoniam nunc homines gratie, quamuis non sint numero plures, tamen sunt statu excellentiores, quia ueritas a paucis quidem tenetur, sed ab omnibus fere cognoscitur, et communi omnium iudicio antefertur. Et iam palam est quod homo non ex operibus legis, sicut olim existimabatur, sed ex gratia Dei iustificatur. Cuiuscunque igitur temporis homines naturalis legis sunt aperte mali, homines autem scripte legis ficte boni, homines uero gratie uere  boni. Homines naturalis legis partim sunt extra Ecclesiam, sicut infideles quique, partim in Ecclesia, sicut ii qui solam fidem habent absque operibus, sed nullo modo de Ecclesia sunt, quia boni non sunt. Homines scripte legis tantummodo in Ecclesia sunt, quia fidem habent, sed de Ecclesia non sunt, quia boni non sunt. Soli autem homines gratie in Ecclesia sunt, et de Ecclesia sunt, quia et fidem habent, et boni sunt. Hoc significare uolunt illi tres tractus colorum, quos in lateribus arce ordinauimus, uiridis, croceus, purpureus. uiridis color, qui in tempore naturalis legis forinsecus iacet, significat homines naturalis legis, qui tunc manifestiores erant, qui in compositione arce est, sed arce similis non est, sed foris cum terra similitudinem  habet. Arca enim, que in superficie intrinsecus secundum diuersitatem mansionum uariis coloribus uestita est, in ea tantum parte ubi homines naturalis legis interius collocantur uiridi colore obduci non debet, neque croceo ubi homines scripte legis intrinsecus sunt, sed ubi homines gratie interius ponuntur, purpureum oportet ut habeat colorem, quatenus hic solum similitudo utrinque respondeat interius, quemadmodum hominibus naturalis legis superficies terre per colorem uiridem concordat intrinsecus. Croceus uero color in tempore naturalis legis intrinsecus collocatus est, quia significat homines scripte legis, qui secundum prophete sententiam nutriebantur in croceis , qui tunc occulti erant, et hic in arca quidem situs est, sed nec arce,  nec terre similis est, quia ficte boni, nec per opera foris infidelibus, nec per uirtutem intus fidelibus similes sunt. Purpureus autem color in tempore naturalis legis quasi coarctatus in medio utrorumque iacet, quia propter regium decus significat homines gratie, qui tunc occultissimi erant. Qui color in arca est et positione et similitudine, quia homines gratie et fidem habendo in ecclesia sunt, et uitutem habendo boni sunt. Positio istorum colorum in ceteris temporibus secundum quod significatio postulat uariatur. Item homines naturalis legis sunt, qui solam fidem habent mortuam sine operibus. Homines scripte legis sunt qui fidem habent et opera fidei, sed caritatem non habent. Soli autem homines gratie fidem habent operantem ex dilectione.



CAP. uI. De trina arce secundum latitudinem diuisione, qua supradicti homines significantur, et de trabibus ibidem positis.


Dehinc ad latitudinem manum uerto et incipiens sursum a dextro cornu usque ad lineam generationis geminas trabes porrigo, et ab inde sursum, id est a linea generationis usque ad sinistrum cornu, similiter duas signo, easdem quidem sed transpositas. Deinde uero a dextro cornu in sinistrum continuo ductu sine transpositione duas ibidem trabes protendo. Hoc modo lateribus secundum longitudinem et latitudinem compositis inscriptiones eorum taliter distinguo: In dextro latere a fine usque ad finem scribo, trecentorum cubitorum erat longitudo eius. Econtrario in sinistro latere in parte prima  pono tempus naturalis legis, in secunda tempus scripte legis, in tertia tempus gratie, ut quasi primus centenarius sit tempus naturalis legis, secundus tempus scripte legis, tertius tempus gratie. In superiori parte a dextro latere usque ad sinistrum scribo, quinquaginta cubitorum latitudo eius. Econtrario in inferiori latere quasi expositionem huius tituli scribo, uniuersitas fidelium sub uno capite Christo. In superiori quoque cornu super capita duarum trabium, que in longitudinem uadunt, pono mons Sion; in sinistro, latera aquilonis, subtus contra medium, ciuitas Regis magni. Dextre namque trabes gemine significant montem Sion, hoc est populum Iudeorum in utroque sexu; et sinistre latera aquilonis, hoc est populum gentium similiter  in utroque sexu ad fidem concurrentium; et unam ciuitatem Dei, hoc est Ecclesiam, ex utroque facientium. Propterea in superiori latere et transpositio trabium et diuisio titulorum facta est, inferius autem et ductus unus, et titulus unus, quia hi duo populi prius in seipsis diuisi fuerant, in fide postmodum Christi unum facti sunt. Deinde in dextro cornu superius capitibus trium trabium, que in longitudinem porriguntur, per transuersum superscribo homines, postea in sinistro cornu quasi huius tituli determinationem, exteriori quidem trabi in capite ascribo nature, interiori autem suppono legis, medie uero gratie; hoc significare uolens quod iste tres trabes utrinque posite significant homines naturalis legis, scripte legis et gratie, de quibus superius  locuti sumus.



CAP. uII. De inscriptionibus trium mansionum arce, et de distinctione eiusdem, que secundum altitudinem est, et de duodecim scalis, quibus ad easdem ascenditur.

Inscriptiones mansionum tales sunt: in dextro latere prime mansioni inscribitur fides, secunde mansioni spes, tertie mansioni caritas. In sinistro latere prime mansioni inscribitur scientia, secunde mansioni inscribitur disciplina, tertie bonitas. In superiori latere prime mansioni inscribitur natura, secunde lex, tertie gratia. In inferiori latere prime mansioni inscribitur recta, secunde utilis, tertie necessaria. Quatenus hec ultima dispositio supradictis singulis respondeat sic habe, recta fides, utilis spes, necessaria caritas. Item recta scientia,  utilis disciplina, necessaria bonitas. Item recta natura, utilis lex, necessaria gratia. Sunt alie differentie adhuc, quibus altitudo arce distinguatur. Prima mansio sunt coniugati, secunda continentes, tertia uirgines. uel ita: Prima mansio utentes mundo, secunda fugientes mundum, tertia obliti mundum. uel ita: Prima mansio sunt repentia, secunda ambulantia, tertia uolantia. Item per singulos angulos ascendentibus a rigore orientis, id est a superbia, prima mansio est timor, secunda est dolor, tertia est amor. Ascendentibus a colore occidentis, id est a concupiscentia carnis, prima mansio est patientia, secunda misericordia, tertia compunctio. Ascendentibus a frigore occidentis, id est ab ignorantia, prima mansio est cognitio, secunda est meditatio,  tertia est contemplatio. Ascendentibus a calore orientis, id est a spiritus feruore, prima mansio est temperantia, secunda prudentia, tertia est fortitudo. Ideo per quatuor angulos arce erecte sunt sursum duodecim scale, per singulos angelos tres, in unaquaque mansione quatuor, in singulis angulis singule; et unaqueque scala decem passibus distinguitur, qui simul sunt centum uiginti, id est sexaginta et sexaginta. Per quos ascendunt ad supremum cubitum quasi ad Deum uiri et mulieres sexaginta et sexaginta, alternatim per singulas scalas quasi sexaginta fortes qui ambiunt lectulum Salomonis , et sexaginta regine  que scandunt ad amplexum Salomonis; per duodecim scalas, id est per apostolicam doctrinam, per decem tramites,  id est per decem precepta legis, a quatuor angulis mundi fide Trinitatis imbuti et doctrina euangelica.

A frigore orientis sursum scripti sunt triginta libri diuine pagine per ordinem in singulis mansionibus decem, hoc est ad singulos passus singuli in latere scalarum deforis ordinati, et unusquisque librorum exterius tribus gradibus distinguitur, propter triplicem intelligentiam, id est historiam, allegoriam, tropologiam. Ex altera parte scalarum ab eodem angulo sursum scribitur ad primam quidem scalam: Hic ascendunt timentes gehennam, uocante Isaia et dicente: uermis eorum non morietur, et ignis eorum non exstinguetur . Ideo autem hoc de Isaia dicitur, quia iste in ista scala supremus librorum est, cuius finis talis est. Et hic uersus extrinsecus  per singulos passus, tribus gradibus distinguitur propter tria, que in Ezechiele dicuntur, que sunt lamentatio, carmen et ue. Lamentatio pertinet ad presentem miseriam, carmen ad futuram gloriam, ue ad gehennam. Et oportet ut qui per timorem proficiunt, non solum gehennam timeant, sed et de presenti miseria doleant, et futuram gloriam diligant. Sed tamen in hac scala timor principalis est. In secunda scala scribitur sic: Hic ascendunt lugentes presentis uite exsilium, propter uasa domus Domini, que captiua ducuntur in Babylonem. Hoc ideo dicitur, quia in fine libri Paralipomenon  hoc narratur. Et hic uersus similiter per singulos passus tribus gradibus distinguitur, propter supradicta tria, sed hic dolor  est principalis. In tertia scala sic scribitur: Hic ascendunt suspirantes ad patriam, suspensi ad reditum Sponsi, et dicentes: ueni, Domine Iesu Christe . Item a frigore occidentis sursum scribuntur libri idem triginta, scilicet qui in priori angulo dispositi sunt, per singulas mansiones decem, quatenus hi duo anguli ordine librorum distincti respondeant Aquilonari lateri columne, quod liber uite appellatum est. De cuius rei mysterio postea latius tractabimus. Et sicut supra factum est, ita hic quoque singulos libros ternis gradibus secundum ascensum distinguimus. Ex altera uero parte scalarum ab eodem angulo sursum scribo ad primam scalam sic: Hic ascendunt hi qui per ignorantiam primam cognitionem Dei in creaturis accipiunt, docente Scriptura  et dicente: In principio fecit Deus celum et terram . Quia Genesis in hac scala primus liber est. Hic uersus autem ab imo sursum distinguitur tribus gradibus, quod significat tria in operibus Dei admiranda, uidelicet immensitatem, pulchritudinem, utilitatem. Immensitas ad potentiam, pulchritudo ad sapientiam, utilitas ad benignitatem pertinet. Que si quis plenius nosse uoluerit, inspiciat tractatum, quem fecimus, cui titulus est de tribus diebus. In secunda scala sic scribitur: Hic ascendunt ii qui ad institutionem recte uiuendi meditationi diuine legis inuigilant, audientes Scripturam dicentem: Ego constitui te ut euellas, et destruas, et disperdas, et dissipes et edifices, et plantes . Hoc  in Ieremia inuenitur, qui primus in hac scala est. Hic autem uersus foris duobus gradibus distinguitur, propter duo que necessaria sunt ad recte uiuendum, que Psalmita commemorat, dicens: Declina a malo, et fac bonum . In tertia scala sic scribitur: Hic ascendunt ii qui interiori oculo emundato interne uisionis lumen contemplari sitiunt, quasi de Babylone ascendentes ad Ierusalem . Quod scilicet in Esdra legitur, qui primus in hac scala est. Hic autem uersus distinctionem non habet, sed unus ductus coloris ab imo sursum trahitur, quia contemplatio uniformis est, et simplex.

Item a calore occidentis ab imo sursum ex uno latere scalarum trium, uno ductu hic uersus scribitur: Hic ascendunt ii qui ab estu uitiorum ad lignum  uite refugiunt, et sub foliis eius quasi sub umbraculo meridiano a feruore se abscondunt . Hic autem uersus foris ab imo sursum distinguitur septuaginta septem gradibus, id est per singulas scalas uiginti sex uno minus. Isti autem gradus significant, quod in Euangelio de remissione peccatorum dicitur: Septuagies septies . Septem enim uniuersitatem significare solent illius rei, cui apponuntur. Undecim uero transgressionem. Septuaginta septem ergo uniuersam transgressionem significant, que hic ascendentibus relaxatur. In altero autem latere prime scale scribitur: Hic ascendunt ii qui per abstinentiam et afflictionem mortificant membra sua, que sunt super terram, cum uitiis et concupiscentiis . Et hic uersus  quadraginta gradibus distinguitur, qui numerus abstinentie signum est. In secunda scala scribitur: Hic ascendunt ii qui eleemosynis, et ceteris misericordie operibus priora peccata redimunt . Et iste uersus quadraginta sex gradibus distinguitur, quia eleemosyna abstinentie iuncta, quasi sex cum quadraginta, perfectum opus facit. In tertia scala sic scribitur. Hic ascendunt hi qui contriti cordis et spiritus contribulati iuge sacrificium Deo in odorem suauitatis offerunt . Et hic uersus quinquaginta gradibus distinguitur, qui numerus signum est remissionis et libertatis, quia ex quo homo hec tria exercet, id est abstinentiam, eleemosynam, compunctionem, statim absolutionem peccatorum suorum, et sancti Spiritus consolationem  in primordia uere libertatis inueniet. A calore orientis, qui est ultimus angulus reuertentibus, et discedentibus primus, ab imo sursum uno tractu scribitur: Hic ascendunt ii qui non iam de malo ad bonum transeunt, sed de bono in melius proficiunt, quos lignum uite fructu suo pascit et prouehit. Hic uersus in prima scala triginta gradibus distinguitur propter primum ordinem fidelium, qui sunt in Ecclesia sancta, qui sunt coniugati, qui in Euangelio triceno fructu significantur. In secunda scala distinctio fit sexaginta graduum, qui numerus ad continentes pertinet. In tertia centum, qui numerus ad uirgines pertinet, quibus nichil altius, quia celibem et celestem uitam ducunt. In altero autem prime  scale latere ascriptus est hic uersus: Hic ascendunt licite utentes mundo quasi reptilia in arca, et filii Isrel in campo edentes, et bibentes, et uidentes a longe gloriam Dei. Hic uersus quinque et semis gradibus distinguitur propter bonam operationem minus perfectam, cuius perfectio in pleno senario significatur, quam necdum isti apprehendere possunt. In secunda scala scribitur: Hic ascendunt obliuiscentes et fugientes mundum quasi quadrupedia iam ambulantia in arca, et Aaron cum senioribus filiorum Isrel in ascensu montis. Hic autem uersus sex gradibus distinguitur propter perfectionem operis, ad quam isti iam promoti sunt. In tertia scala sic scribitur: Hic ascendunt obliti mundum quasi uolatilia in arca, et Moyses solus super uerticem  montis in nube cum Domino, hic autem uersus septem gradibus distinguitur, quia tales cum perfectione operis habent et requiem mentis. Sciendum aute quod isti gradus forinsecus semper uersibus ascribendi sunt, ut inter gradus et scalas uersus ipsi sursum protendantur, et uariis coloribus distinguendi. Nos ad significandam historiam uiridem colorem posuimus, ad tropologiam croceum, ad allegoriam ceruleum.



CAP. uIII. De supradictis scalis moralis repetitio.

Nunc reuertamur ad scalarum allegoriam. Ascendentibus a frigore orientis prima scala est timor, secunda dolor, tertia amor. Ascendentibus a frigore occidentis, prima scala est cognitio, secunda meditatio, tertia contemplatio. Ascendentibus a calore  occidentis, prima scala est patientia, secunda misericordia, tertia compunctio. Et iste tres scale iustitiam perficiunt. In quarta scala sequuntur relique tres quaternarum uirtutum. Ascendentibus autem a calore orientis prima scala est temperantia, secunda prudentia, tertia fortitudo. Sunt etiam singule uirtutes iste in suis locis depicte. Quatuor angulos respondere facimus quatuor partibus mundi, a quibus colliguntur ii qui ad premium superne remunerationis ascendunt, electi Dei, a calore orientis, a frigore orientis, a calore occidentis, a frigore occidentis. Calor orientis est feruor spiritualis, frigus orientis est timor superbie. Calor occidentis concupiscentia carnis, frigus occidentis, cecitas ignorantie.  In calore orientis creatus fuit primus homo, postea superbiendo transiuit ad frigus orientis quasi ad Aquilonem ad consortium diaboli. Deinde per concupiscentiam carnis cecidit ad calorem occidentis, et per ignorantiam ad frigus occidentis. Sicque per quatuor partes mundi diffusus est et dissipatus. Cum autem colligitur et reuocatur, primum de quatuor partibus mundi ad arcam, id est ad Ecclesiam, accedit, et inde sursum ascendens paulatim se in unum colligit, quousque ad summum perueniat. Ubi autem primum cecidit, ibi primum ascendit, id est in frigore orientis, et ibi calcat caput serpentis, id est superbiam. Postea ascendit a calore occidentis, et ibi calcat uentrem serpentis, id est concupiscentiam. Postea ascendit a frigore occidentis, et ibi  calcat pectus serpentis, id est ignorantiam. Postea reuertitur ad calorem orientis, ubi creatus fuit, et inde ascendens totum serpentem complicatum deorsum premit, ita ut in singulis scalis qui ultimus est, ascendentium serpentem pede utrumque stipitem scale amplexum sic calcare uideatur. Duo autem stipites corpus et animam designant, quos serpens amplectitur, quia in utroque adhuc quoquomodo dominatur. Sed ii qui per tramites, id est diuina precepta ascendunt, ubique deorsum serpentem premunt. Sunt etiam in quatuor angulis arce quatuor euangeliste depicti. In frigore orientis leo, ut terreat elatos. In frigore occidentis aquila, ut illuminet cecos. In calore occidentis uitulus, ut carnem mactet. In calore orientis homo, ut hominem ad originem  suam reuocet. Per librum uite, qui ad aquilonem respicit, ascendunt qui a frigore orientis, et qui a frigore occidentis, et propterea utraque parte a summitate inferioris scale intrinsecus manus cum uolumine aperte deorsum extenditur, ut quasi a libro uite ueniens, hinc increpet, hinc erudiat. In uno scripta est increpatio. ue, ue, ue. In altero scripta est eruditio Iude. In principio creauit Deus celum et terram , secundum quod significatio ascentionum utriusque exigit. Per lignum uite ascendunt, qui a calore orientis, et qui a calore occidentis, propterea in utraque parte de summitate inferioris scale ramus tenditur deorsum, hinc habens folia, hinc fructum, ut quasi a ligno uite ueniens hos pascat, illos obumbret. uirtutes autem contra singulas  scalas a latere intrinsecus hoc modo depicte sunt.



CAP. IX. Ascensiones ad uirtutes a frigore orientis.

Primum a frigore orientis timor contra uolumen nudus ascendit, exuuiis superbie deorsum abiectis, propter ignem et uermes, qui sub pede scale depicti sunt. In secunda scala depingitur dolor, et iuxta eum transmigratio Babylonis incipiens a Ioachim, et ita oblique descendens usque ad pedem secunde scale, ibique exiens ab arca in Babylonem, cuius situs in mappa mundi ibidem constat. Iuxta tertiam scalam amor pingitur quasi una de uirginibus cum ardente lampade et uase olei, expectans aduentum sponsi. Singule autem uirtutes, una manu sursum porrecta, gestum ascendentis exprimunt. In hoc etiam differentia  attendenda est, quia in scalis ascendunt homines, iuxta scalas intrinsecus per campos disponuntur uirtutes. In calore occidentis iuxta pedem prime scale mulier quedam nuda pubetenus de cauerna procedit foliis supradicti rami obumbrata, contra quam a latere incentor uitiorum ignem de ore et naribus emittit, ad exprimendam concupiscentiam. Paulo altius in eadem scala nudus quidam uirgis ceditur, ad exprimendam patientiam. In secunda scala quidam eleemosynam largitur, ad significandam misericordiam. In tertia scala quidam in similitudine orantis pectus tundens describitur, ad compunctionem denotandum. Omnes autem uirtutes sursum respicere debent, ut pro humana laude nichil fiat. A frigore occidentis iuxta pedem prime  scale quidam de cauerna obuoluta facie prodiens corruit, et in lapidem offendens, uas quod portat confringit, ad exprimendam ignorantiam, que per uarios errores anime integritatem dissipat. Post hec in eadem scala cognitio erecta pingitur contra uolumen, quod deorsum extenta manu porrigitur, et iuxta eam fragmenta uasis. In hoc uolumine, sicut diximus, scriptum est: In principio fecit Deus celum et terram , quia primo cognitio Dei in creaturis est. In secunda scala meditatio sedens exprimitur, et colligens fragmenta uasis fracti. In tertia scala contemplatio formatur ad similitudinem fabri, conflans eadem fragmenta, ita ut liquefactio per ductum coloris  quasi per fistulam in medium  cubitum, quasi in monetam currere uideatur. Propter hoc mysterium, quia integritatem anime, quam ignorantia frangit, cognitio inuenit, meditatio colligit, contemplatio per ignem diuini amoris liquefaciendo in monetam diuine similitudinis reformandam fundit.



CAP. X. Ascensiones a calore et frigore orientis.

A calore orientis iuxta primam scalam pingitur temperantia ad similitudinem patrisfamilias sedentis ad mensam, comedentis et eleemosynam distribuentis, quasi qui licite mundo utatur. In secunda scala pingitur prudentia, in similitudinem peregrini ambulantis quasi qui mundum fugiat. In tertia scala pingitur fortitudo deorsum nube amicta, quasi que mundum calcauerit, et in sublime sit eleuata sursum  erectis manibus. Hoc autem, sicut diximus, obseruandum est, ut uirtutes iuxta scalas intrinsecus disponantur, homines autem in scalis per singulos tramites, singuli alternatim uiri et femine, ut sint sexaginta fortes Isrel et sexaginta regine. Repetamus nunc breuiter numerum et ordinem supradictarum uirtutum. In frigore orientis ascendentibus de superbia prima scala est timor, secunda dolor, tertia amor. In calore occidentis ascendentibus a concupiscentia, prima scala est patientia, secunda misericordia tertia compunctio. In frigore occidentis ascendentibus ab ignorantia prima scala est cognitio siue cogitatio, secunda meditatio, tertia contemplatio. In calore orientis ascendentibus non de uitio,  sed per uirtutem proficientibus, prima scala est temperantia, secunda prudentia, tertia fortitudo, et ibi consummatio uite perfecte est. Primus ascensus, qui est scilicet a frigore orientis, est in affectibus. Secundus, qui est a calore occidentis, est ex operibus. Tertius, qui est a frigore occidentis, est in cogitationibus. Quartus, qui est a calore orientis, est in uirtutibus iam dictis. Multa sunt alia, que dici possent de his, que necessario nos in hoc loco preterire oportet.



CAP. XI. De ostio arce.

Ostium autem arce taliter disponimus. Quia enim columna Christum significat, qui dicit: Ego sum ostium , columna autem propter predictas causas quasi bis, id est binis lateribus, in arca presentata est, ideo in utroque latere columne, id est in  libro uite ad aquilonem et ligno uite ad austrum deorsum ostium pingimus, et tamen sicut unam columnam utroque latere, ita unum ostium utroque ostio figuramus. Ostium, quod est ad aquilonem, per librum uite significat fidem, per quam ab infidelitate ingredimur in Ecclesiam, quod fit per humilitatem Christi, per quam reuocati sumus, et hoc ostium clausum esse debet, ut amplius ad antiquos errores non reuertamur. Ostium, quod est ad austrum, per lignum uite significat transitum ab hac uita ad futuram gloriam, id est ad fructum ligni uite. Et hoc ostium apertum est, quia illuc semper oculos mentis dirigere debemus, ut quam primum ab hac miseria exeamus. Aliud etiam quiddam per ostium figuramus. Quia enim ostium deorsum est, et fenestra sursum  , ideo ostium congrue designare potest exitum per operationem, et fenestra exitum per cogitationem. Quatuor autem modis eximus per operationem. Omnis namque actio uel terrena est uel spiritualis. Propter cupiditatem terrenis actibus inseruire unus modus est, quasi immundum animal. Propter necessitatem eas disponere alius modus est, quasi mundum animal. Propte cupiditatem spirituales actiones tertius modus est suscipere, quasi id faciat malus homo. Propter utilitatem proximi, et laudem Dei, quartus modus est, quasi id bonus homo faciat. Ideo per ostium quatuor animalia exeuntia depinximus, immundum animal asinum, et mundum animal  bouem. Bonum hominem Ne, et malum hominem Cham. Bono homini Deus ostium aperit, malus homo inobedienter exiens ex altera parte ualuas frangit.



CAP. XII. Exeundi per cogitationem modi quatuor.

Similiter per cogitationem quatuor modis eximus. Primus modus est, quando consideramus omnem creaturam quid sit ex se. Secundus modus, quando consideramus omnem creaturam quid sit ex beneficio Creatoris. Tertius modus est, quando consideramus quomodo utatur Deus ministerio creaturarum ad implenda iudicia sua. Quartus modus est, quando consideramus quomodo utatur homo beneficio creaturarum ad implenda desideria sua. Ex se sunt omnia uana, et transitoria. Ex beneficio Creatoris perpetua. Dum Deo seruiunt, sunt instrumentum iustitie. Dum homini seruiunt, fiunt instrumentum concupiscentie.  Hoc modo coruus exiuit, qui cadauer inuenit, et in eo resedit. Hec in eo libro, quem de arca dictaui, plenius cuncta disserui. Tres priores modi ad columbam pertinent, id est ad tria bonarum cogitationum genera, que sunt cogitatio, meditatio, contemplatio. uanitatem cogitamus, iustitiam meditamur, perpetuitatem contemplamur.



CAP. XIII. De sex mansiunculis arce ad litteram.

Nunc de mansiunculis quomodo disponende sint uideamus. Dicunt nonnulli mansiunculas fuisse quosdam nidos, id est quedam receptacula ad parietem arce foris constructa, propter illa animalia, que nec semper in arida, nec semper in aqua degere possunt, sed uicissim alternando, nunc de aqua ad  aridam, nunc de arida redeunt ad aquam. Quibus quia toties arca aperiri non potuit, diuina prouidentia actum est, ut ne uel ipsa quidem perirent, foris eis ad parietem arce receptacula fierint, quorum aditus semper apertus esset exterius, pariete arce integro intrinsecus permanente. Que taliter disposita creduntur, ut dum arca aquis superferretur, foris per aquam ascendentibus, aditus eorum per planum occurreret. Horum receptaculorum numerum Scriptura non dicit. Nos tamen ad similitudinem sex ciuitatum, que homicidis in refugium deputate sunt  sex mansiunculas in arca disposuimus hoc modo. Primum Iordanis fluuius per mediam arcam, id est de uno pariete in alterum iuxta latus columne desuper ducitur,  ad similitudinem baptismi, qui in sancta Ecclesia quasi finis est legis, et initium gratie, cuius aqua sanctificationis de latere Christi fluxit. Et quia sex ciuitatum tres ultra Iordanem, tres citra constituende precipiuntur, nos similitudinem sequentes etiam mansiunculas nostras collocamus, scilicet ultra ceu supra Iordanem tres, id est in superiori parte, et tres citra, id est in parte inferiori arce. Prima posita est desuper in fronte arce, id est in initio naturalis legis. Secunda et tertia in lege scripta, id est super ripam Iordanis hinc inde. Quarta et quinta, et sexta in tempore gratie. Due sub apostolis contra duas superiores hinc inde, una in fine arce deorsum contra primam. Et ita lex naturalis habet unam, lex scripta habet duas, gratia tres.  Quarum mysterium hoc est. Arca significat Ecclesiam, diluuium concupiscentiam mundi huius. Animalia illa, que frequenter de arca ad aquam, et iterum de aqua ad arcam redeunt, infirmos quosque, et carnales in Ecclesia constitutos, qui peccando, sepe ad concupiescentiam huius mundi labuntur, quibus tamen remedia penitentie quasi quedam mansiuncule in arca spirituali, id est in sancta Ecclesia preparata sunt. De quibus mansiunculis quasi unam lex naturalis habuit, id est sacrificium. Legi scripte due addicte sunt, id est oblatio et purificatio. Gratia autem contra tria carnalia, tria habet spiritualia, confessionem, orationem, carnis afflictionem. Confessio immolat, oratio mundat, carnis afflictio  mactat. Post hec inter legem naturalem et scriptam et utroque latere aperitur, et per illam, que est ad Aquilonem, populus captiuus ab Hierusalem ducitur in Babylonem. Per illam, que est ad austrum, populus de Aegypto liberatus intrat ad terram promissionis tendens. Quod quemadmodum etiam secundum situm locorum competat, in descriptione mappe mundi postea clarebit, quia Babylon ab Hierusalem est ad aquilonem. Aegyptus ad austrum. Et ideo ab hac porta, qua populus ingreditur deorsum in latere arce intrinsecus in ordine scribuntur quadraginta due mansiones usque ad ripam Iordanis, per quas populus Dei spiritaliter ab Aegypto naturalis legis per desertum scripte legis tendit ad terram promissionis gratie.



CAP. XIu. De mansionibus quadraginta duobus.


Mansiones autem he sunt: Prima Rameses, secunda Sochot, tertia Etham, quarta Siaroch, quinta Mara, sexta Helim, septima mare Rubrum, octaua solitudo Sin, nona Descath, decima Alis, undecima Raphidim, duodecima Sina, decima tertia sepulchra concupiscentie, decima quarta Ascereth, decima quinta Rethma, decima sexta Ramoth, decima septima Lemna, decima octaua Redsa, decima nona Caltha, uicesima Rapher, uicesima prima Arada, uicesima secunda Marcloth, uicesima tertia Thaath, uicesima quarta Thare, uicisima quinta Mercha, uicesima sexta Asmona, uicesima septima Maceroth, uicesima octaua Maueiachan, uicesima nona Galath, trigesima Gethabatha, trigesima prima  Ebrona, trigesima secunda Asiongaber, trigesima tertia Sin, que est Cades, trigesima quarta mons Hor, trigesima quinta Selmona, trigesima sexta Finon, tricesima septima Oboth, tricesima octaua Gebarin, tricesima nona Dibungath, quadragesima Solmon deblathain. Et quia una de sex mansiunculis super ripam Iordanis in latere prime mansionis ex hac parte sita est, propterea cum in quadragesima mansione ad eam uentum fuerit, due sequentes desuper scribuntur in secunda mansione usque itidem ad ripam Iordanis. Sunt autem he: quadragesima prima mons Abarim contra Nobo, quadragesima secunda campestria Moab super Iordanem iuxta Iericho. De interpretatione autem, et mysterio istarum mansionum in alio fortassis opere, quod de hac eadem  arca facere cogitamus, latius que dicenda sunt exsequemur; et quare naturalis lex Aegypto, scripta lex deserto, gratia uero terre promissionis comparetur, et qualis de illa per hanc ad istam transitus habeatur. Hec ad constructionem arce, his qui plura facere aut non ualent, aut nolunt sufficere possunt. Adiecimus tamen quedam, que breuiter commemorabimus. Hoc modo arca perfecta, circumducitur et circulus oblongus, qui ad singula cornua eam contingat, et spatium quod circumferentia eius includit, est orbis terre. In hoc spatio mappa mundi depingitur ita ut caput arce ad orientem conuertatur, et finis eius occidentem contingat, ut mirabili dispositione ab eodem principe decurrat situs locorum  cum ordine temporum, et idem sit finis mundi, qui est finis seculi. Conus autem ille circuli, qui in capite arce prominet ad orientem, Paradisus est, quasi sinus Abrahe, ut postea apparebit maiestate depicta. Conus alter, qui prominet ad occidentem, habet uniuersalis resurrectionis iudicium in dextra electos, in sinistra reprobos. In cuius coni angulo Aquilonari est infernus, quo damnandi cum apostatis spiritibus detrudentur. Post hec supradicto circulo alter paulo laxior circumducitur, ut quasi zonam uideatur efficere, et hoc spatium er est. In quo spatio secundum quatuor partes mundi quatuor anni tempora disponuntur, ita ut uer sit ad orientem, ad austrum estas, ad occidentem autumnus, ad aquilonem hiems. uer pingitur a lumbis sursum puer fistulam  manu tenens et cantans. Aestas iuuenis flores aspicit. Autumnus in uirili etate expressus fructus naribus admouet et olfacit. Hiems formam senis gestans fructus comedit. Et omnes a lumbis sursum pinguntur singuli in principiis suis.



CAP. Xu. De proprietate quatuor temporum anni, et conclusione operis.

uer habet delectationem aurium, estas oculorum, autumnus olfaciendi, hiems gustandi; quia oblectamentum pueritie in auditu doctrine, oblectamentum iuuentutis in exemplo operis, oblectamentum uirilis etatis in appetitu est probitatis, oblectamentum senectutis in experientia uirtutis. Tenent et singuli singulos anni quadrantes. Aestas tenet superiorem, hiems inferiorem, uer dextrum, autumnus sinistrum.  Et in singulis quadrantibus extense sunt quasi due chorde propter geminam singulorum proprietatem, quibus ad inuicem collatis, musicum octochordium exprimitur, de quo harmonia concordie uniuersalis temperatur. uer est humidum et calidum. Aestas calida et sicca. Autumnus siccus et frigidus. Hiems frigida et humida. In quibus omnibus multo sermone propter operis compendium supersedebitur. In hoc eodem spatio duodecim uenti disponuntur, singulis temporibus terni attributi sub etherea plaga, quasi deorsum precipites, et a scapulis prominentes alati sub singulis mensibus singuli ordinati. De his quatuor sunt cardinales, qui singuli duos hinc inde habent suffraganeos. A medio orientis flat subsolanus duos hinc inde habens sibi conspirantes, a  dextris uulturnum, a sinistris eurum. A meridie flat auster siue notus, habens a dextris euronotum, qui et euroauster, a sinistris libonotum, qui et austro africus. A medio occidentis flat zephyrus, qui et fauonius habens a dextris africum qui et libs, a sinistris corum, qui et argestes. A medio septentrionis flat aparctias, qui et septentrio habens a dextris circium, qui et thracias, et trasceas uel thrascias, a sinistris boream, qui et aquilo. Et principales quidem singuli geminis spirant cordibus, suffraganei singuli singulis. Post hec alius adhuc circulus predictis duobus exterius circumducitur, et spatium quod includit pro etherea plaga accipitur. In quo spatio duodecim menses disponuntur secundum ordinem temporum, et mensibus duodecim signa supponuntur,  ita ut semper in medio mensis signum incipiat, et econuerso mensis in medio signi. Et hec signa singula desuper triginta gradibus distinguuntur, initio desuper sumpto a primo gradu arietis. Et sic contra mundum in circuitu ordinatis omnibus signis supinatis quidem ad ipsum firmamentum, mensibus autem ab inferiori sursum erectis, ita ut signa quidem sursum uersa in ipso circulo, qui aplanes dicitur, stare uel ambulare uideantur. Menses autem post illa, et sub illis in ethere stantes appareant, sicque in supremo signa, sub signis menses, sub mensibus uenti, sub uentis tempora demonstrantur. In qua distributione magna nature ratio, effectusque signatur, totusque celi ambitus sic perficitur. Hoc modo constructa  machina uniuersitatis in parte eius superiori maiestas a scapulis sursum, pedibusque deorsum eminens, et quasi in solio sedens formatur. Ita ut expansis hinc inde brachiis omnia continere uideatur. Tribusque digitis per medium extensis usque ad orbem terre, et ceteris in palmum reflexis celos concludit. Et in dextera quidem sua tenet thronum, qui oblique deorsum dependet per eris spatium, usque supra eum locum ubi in cono inferiori, sicut diximus, ad dextram partem electi resurgunt, quos et angeli ibidem preparati in celum suscipiunt. Ideoque in ipso throno scriptum est: uenite, benedicti Patris mei, percipite regnum quod uobis preparatum est ab initio seculi . In sinistra autem sua tenet sceptrum, quod dirigitur deorsum usque  ad eum locum, ubi malos ad sinistram resurgentes demones obuii rapiunt, et ideo in ipso sceptro scriptum est: Ite, maledicti, in ignem eternum, qui paratus est diabolo, et angelis eius . Deinde linea generationis ad Adam sursum extra arcam per medium prominentis coni usque ad celi uerticem extenditur, et in ea per ordinem sex rotule circinantur, ita ut nouissima ipsius arce introitum complecti uideatur. Iste autem sex rotule exprimunt opera sex dierum. Prima namque que et suprema taliter figurari debet, qualis fuit mundus prima die quando lux creata est. Secunda, quando firmamentum inter aquas et aquas positum est. Tertia, quando aque in unum collecte sunt, et terra germinibus uestita. Quarta, quando sol, et luna, et stelle facte sunt.  Quinta, quando pisces in aqua, et aues in ere collocati sunt. Sexta, quando bestie facte sunt in terra et homo. Ut uerbum ab ore maiestatis exeat, et omnis ordo creaturarum subsequatur, et ipsius arce protensio pertingat a principio mundi usque ad finem seculi, per medium terre hinc inde habens loca, montes, flumina, castella et oppida constituta, ad austrum Aegyptum, et ad aquilonem Babyloniam. Post hec circa thronum ex utraque parte, circa medium duo seraphim pinguntur, qui extensis alis sursum et deorsum uelant caput maiestatis et pedes, facie tamen intecta manente. Sub alis autem seraphim desuper in eo spatio, quod est inter scapulas maiestatis et alas ex utraque parte ordines angelorum  constituuntur nouem, ad contemplandam faciem maiestatis conuersi. Ipsa namque summa et uera unitas medium et supremum locum obtinet. Deinde primus ordo angelorum diademate hinc inde binos; secundus ordo hinc inde ternos; tertius ordo hinc inde quaternos; quartus ordo hinc inde quinos; quintus ordo hinc inde senos; sextus ordo hinc inde septenos; septimus ordo hinc inde octonos; octauus ordo hinc inde nouenos; nonus ordo hinc inde denos, ut a prima unitate sit origo omnium. Et in secunda unitate consummetur creatio angelorum, qui simul sunt centum et octo. De singulis autem ordinibus singulis labentibus remanent nonaginta nouem, quibus homo centesima ouis additur, et superna ciuitas consummatur. Hec de arce nostre figuratione dicimus,  ut si cuilibeat decoram domus Domini, et mirabilia eius  intueri, hoc  interim exemplari affectum suum prouocet. Sit Deus benedictus per cuncta secula seculorum. Amen.





DE uANITATE MUNDI ET RERUM TRANSEUNTIUM USU LIBRI QUATUOR, In quorum duobus collocutores signatos inueni singulis litteris D et I, quibus docens et interrogans satis indicantur intelligendi.



LIBER PRIMUS

 D. O munde immunde, o munde immunde, quare sic dileximus te? Hiccine est fructus tuus? Hec promissio tua? Hec de te spes nostra? Quare in te sperauimus? Quare tibi credidimus? Quare de te cogitare uoluimus? Ecce quomodo decepti sumus. Nihil reliqui habemus, inanes remansi sumus. O munde immunde, quare sic dileximus te? I. Quid uides, o homo? D. Nihil melius quam fugere. I. Non satis intelligo quid dicere uelis: uideo tamen, sicut iste tuus stupor indicat, quod uel graue aliquid pateris, uel nouum uidisti, uel malum moliris. Ne igitur abscondas quidquid illud sit, quia si periculum est, simul liberasti me. Sin autem nullum est periculum, et uane conturbaris, forsitan consolabor te. D. Consurge, et ascende, et aspice mecum, et ostendam tibi  mirabilia magna, antiquis uetera, presentibus noua, et posteriora futuris. I. Quando rem ipsam uidero, de qua loqueris, tunc melius fortasse intelligam quid dicere uelis. Nunc igitur ostende mihi quo ascendere debeam, ut et ego uidere possim mirabilia ista, de quibus tu sic conturbaris. D. Oculus carnis quanto sublimior, et in altiore loco constitutus fuerit, tanto amplius per uisionem in latum se diffundit. Facilius quippe desuper in subiecta acie uisionis expanditur, quando omnia quodammodo coram posita intuetur; sed hec quidem eo ipso, quo per corporis instrumentum emicat, multis ac uariis modis nullo etiam foris interueniente obstaculo, in semetipsa caligat. Nam quia angusta est, maxima comprehendere non  sufficit; et quia hebes est, minima non discernit, quia autem pigra est, cum in remotissima extenditur etiam si intercurrat, sola tamen spatii longinquitate hebetatur, quia uero perspicax non est, intima queque non penetrat, sed ea sola, que in rerum superficie sunt constituta, oberrat. Sed nec ea que preterita sunt respicere, nec ea que futura sunt potest prouidere. Hoc ego dixi, ut scias quantas angustias corporea hec uisio patiatur, que nisi coram posita intueri non ualet. In his quoque, eam et maxima  quantitate excedunt, et minima subtilitate fugiunt, et remota longinquitate euadunt, et intima obscuritate subducunt. Nolo igitur ut cogites uisionem huius oculi, quando audis te ad uidendum inuitari. Habes alium oculum intus multo clariorem isto, qui preterita, presentia et futura simul respicit, qui sue uisionis lumen et aciem per cuncta diffundit, qui occulta penetrat, subtilia inuestigat, luce aliena ad uidendum non indigens, sed sua ac propria luce prospiciens. Quia igitur ea, que tibi demonstraturus sum, carnis oculus simul comprehendere non potest, ad hanc uisionem non carnis, sed cordis oculus preparandus est. Constitue igitur te quasi in quadam mentis specula, et eius aciem in arcam huius mundi circumquaque lustrandam dirige, ut totus contemplanti  coram positus sit mundus, et inde tibi uniuersa demonstrabo, que prius uel non uisa ignorasti, uel uisa non quomodo oportuit, considerasti.

I. uere nunc fateor, quod nichil uniuersorum aspectui cernentis absconditur, cum cordis oculos studiose ad uidendum aperitur. Quando autem carnis oculum ad uidendum aperio, quamlibet late cuncta pateant, in comparatione totius minimum est, quod comprehendo. Sed ecce dum conor, quantum ualeo, cor sursum erigere, inuenio me hucusque non solum corpore, sed corde quoque deorsum fuisse. Nam quanto magis contemplandis quibusdam mundi rebus affectu et cogitatione succubui, tanto ad contemplandam rerum uniuersitatem  minus idoneus minusque expeditus fui. Nunc igitur ab his quibus hactenus inherebam, mentem exuo, et quasi deposito onere leuatus sim, cunctis me statim superiorem agnosco. Nescio enim quo pacto mirabili, subito in me hoc factum sit, ut, dum studeo nullis specialiter per cupiditatem inherere, cunctis incipiam per contemplationem superexcellere. Incipe igitur, quia mundum iam uniuersum coram me constitutum aspicio, et quidquid ex omnibus mihi demonstrare uolueris sine mora ac difficultate uidebo.  D. uides igitur mundum istum? I. uideo et bene. Nunquam tam bene uidi, quia nunquam tam diligenter consideraui. D. Quid ergo tibi uidetur? Qualis est species eius? I. Pulchra ualde. Miror tale opus Dei. D. Deum in cunctis mirabilem inuenis, omnes hoc iam cognouerunt.

Sed sileamus interim de operibus Dei, opera hec hominum tanta ac talia uidens mundum admirari cepisti. Nam et hoc scire debes, quod mundum hic accipio non hanc solummodo speciem diuini operis, sed mutabilitatem humane in hoc mundo conuersionis. Dic igitur mihi opera hominum, que uides, qualia sunt? Quid tibi uidetur? I. Magnum quoque in his decorem aspicio, et dum considero quid homo sit, miror quomodo talia facere possit. D. Si bene  considerares quid sit homo, non mirareris quod talia facere posset, sed quod in talibus confideret. Sed quia mundum attendere cepisti, nec dignitatem hominis, nec uilitatem humani operis, idcirco tam stulte et inordinate admiraris. I. Quamuis multum contra meam existimationem loquaris, fieri tamen potest, ut et ego deceptus sim, et tu uerum dixeris. uolo igitur magis auscultare quam contendere, ut si assertionem tuam probare potueris, impudenter restitisse non peniteat, si autem non poteris, prudenter tacuisse non noceat. Dic ergo que sit dignitas hominis, que uilitas humani operis. Quia profecto si id quod foris apparet solum inspicitur, homo ipse opere suo nec quantitate maior, nec forma decentior, nec tempore diuturnior inuenitur. D. Primum  de operibus hominum tecum disputare uolo.

uides igitur uniuersa opera hominum quanta et qualia sunt. I. Magna et admiranda satis mihi uidentur: sed nunquid tu aliter existimas? D. Prorsus aliter existimo, et aliter te quoque existimare uolo. I. Non sum tam pertinax, quin libenter a ueritate uinci uelim, tantum perge quo libet, et sequar te. D. Respice omnia, et considera diligenter singula. I. Respicio et considero, et quid in his omnibus demonstrare uelis exspecto. D. Quid uides? I. Nauigantes uideo in mari, et magnam tranquillitatem maris, magnamque serenitatem eris, uentis quoque secundis leniter spirantibus, optato cursu nauigium ferri. uiros autem per nauem discumbentes ad epulas, et canentes in lyris, et tibiis, et citharis omni genere  dulcis cantilene auditum mulcentes. Ipsis etiam aquis melodia resultantibus pisce maris greges circumducere, et exsultantibus alludendo letitiam augere. D. Quid tibi uidetur? I. Quid? nisi magnum gaudium, magna iucunditas, et  magna felicitas. D. Istud ergo est, propter quod mundus placet tibi. I. Et cur displicere debeat ignoro. D. Fige paulisper oculum, et noli declinare intuitum dum uideas finem. I. Persequor euntes, et quid sequatur exspecto. D. Quid uides? I. Timeo dicere quod tamen celare non possum. D. Quid igitur uides? I. uideo undique nigrescere celum, et acri uentorum concursu nubes agitari et conturbari, mare fluctibus intumescere et quasi ab uno  sursum fundo totum in cumulum ferri, heu quid laudaui? D. Quid est? I. O miseri, quid uobis cum mari? Quare fallaci sereno credidistis? Quare in dubio securi fuistis? Quare tranquillitatem equoris suspectam non habuistis? Quare perfido elemento uitam uestram committere non timuistis? Quare soliditatem littoris deseruistis? Quare securum iter in terra non tenuistis? Quid uobis lucra tanto periculo acquisita? Ecce quam exiguum bonum secuti estis, et ecce quantam calamitatem incurristis, et quia uerum malum, quod uobis imminebat, prouidere noluistis, ab appetitu fallacis boni, qui uos trahebat, animos non cohibuistis? O infelices et miseri! Ecce illa letitia uestra quomodo tam cito mutata est, et uita uestra ad quam miseriam deuoluta est! Prius  uobis inaniter exsultantibus pisces maris alluserunt, nunc uos naufragos et miserabiliter abiectos pisces maris in pastum accipiunt. D. Quid tibi uidetur, quale est hoc opus hominum? I. uanitas est, et uanitas uanitatum. D. Conuerte te nunc ad aliud, et uide. I. Conuersus sum, et uideo. D. Quid uides? I. uideo homines pergentes uiam suam multis et magnis mercibus onustos, camelos innumerabilies onera diuersa portantes, plaustra plurima, et bigas non paucas in comitatu euntium. Omnem speciem pigmentorum atque aromatum ibi uideo, omnia genera pretiosarum uestium agnosco, ingentes massas metallorum omnium, et omnem lapidem pretiosum ibi conspicio, equos et mulos, et mancipia, greges armentorum et pecorum, absque numero. D. Unde putas  isti ueniunt, aut quo uadunt? I. uidetur quod homines de regione longinqua adueniant, et omnes has rerum copias in exteras nationes lucri causa commutandas traducant. Apparent autem uiri feruentes et alacres, et quantum ex ipso eorum gaudio datur intelligi, prospere incedentes. D. Quid tibi uidetur? I. Studium satis laboriosum ego uideo, sed rerum nouitas, et lucri cupiditas dulcia laborantibus solatia prestant. D. Exspecta, et uidebis tantus labor quantum capiet fructum. I. Fructus presens est, si permanens esse potest. D. Sustine parumper, quod futurum est cito ueniet. I. Iam longius processerunt. D. Quid uides? I. Cuneum armatorum de fauce prodire ego uideo, et timeo ne insidie sint. D. Timor  tardus dolorem non effugiet. I. Uno pariter impetu descendunt, et quasi uiri latrones ad diripiendam predam ueniunt. Iam uiatores nostros anxios et trementes circa sarcinas suas conglobari uideo, arma capessere quemque e regione sui oneris aduentum hostium exspectare, omnia circumspicere, nullum hominem preter eos hinc aut illinc patere, loca circum omnia longe lateque deserta esse, omnem hominum conuersationem procul consistere, auxilium nullum uel sperari posse. Undique hostes concurrere, uno animo impetum facere, multitudine plures, cupiditate fortes, solitudine audaces. Quid, miseri, frustra contenditis? Quid resistitis? Quid in supremo periculo constituti, uitam cum rebus perdere uultis? Hei mihi, iam alios necari, alios spoliari  prospicio, alios mortuos cadere, alios uix nudos effugere uideo. Sed utrum sic cadentes, an sic effugientes magis miseros dicam, ignoro. Illi enim moriendo a miseria liberantur, isti mortem effugiendo ad alteram miseriam reseruantur. Quos potius plangam? Quos magis arguam? Plangam morientes, et arguam fugientes. Nonne etiam rectissime et illi de tali morte arguendi, et isti de tali fuga plangendi sunt? Quia et illos in mortem miseram traxit auaritia, et istos fugientes a morte excipit morte maior miseria. D. Quid tibi uidetur, quale est hoc opus hominis? I. uanitas est, et uanitas uanitatum.

D. Adhucconuertere ad alia, et uide. I. Conuersus sum, et uideo. D. Quid uides? I. uideo domum diuitis.  D. Quid ibi uides? I. Rerum omnium affluentiam. Natos proficientes, seruos alacres, fecundos greges, horrea plena, apothecas redundantes, in uita sanitatem, in abundantia pacem, in pace securitatem, in securitate felicitatem. D. Quid tibi uidetur? I. Nihil ego hic dolendum uel timendum uideo. Prioribus tamen exemplis edoctus temere deinceps quempiam beatificare non presumo. uolo potius a te audire quid existimandum sit. D. Talem ergo felicem putas? I. Cur non putem nescio. D. Quid ergo plus felicem facit multa possidere an paucis indigere? I. Magis paucis indigere quam multa possidere. D. Ergo felicius est nullis indigere? I. Felicius plane. D. Non ergo felix existimandus est homo si multa possidet, sed si multis non indiget. I. Sed tamen  felicem homines uocant, qui habet unde necessitatem suppleat, quia experti sunt quam miser sit ille, quem in sua necessitate rerum inopia coangustat. D. Si mala pauperis et diuitis comparare uolueris, diuitem magis quam pauperem miserum agnoscis. Diues enim quanto plura possidet, tanto maiorem sollicitudinem habet. Et cum solus pre omnibus sollicitudinis pondus sustineat, aliis amplius quam ipsi prosunt ea, que uel cupide querit, uel auare conseruat. Hunc enim sine intermissione suarum estus curarum exagitat. Timet ne parta deficiant, quoniam tametsi magna est rerum possessio, non est tamen minor distrahentium multitudo. Timet uiolentiam potentum, suspectam habet fidem familiarium, semper imminentes pauet insidias exterorum,  et quod se scit cum odio omnium possidere, hoc misera quadam et infelici contentione contra omnes nititur defendere, sicque fit ut, dum se studio prauitatis a communi omnium societate separat, cunctis odiosus, et ab omnium caritate alienus fiat. Certum etiam habet, quod si quando eum rerum abundantia defecerit, nulla eum aliene compassionis miseratio exceptura sit. Rerum suarum ipsum quidem cura non deserit, sed usus ad alienos transit interim, ut sepe illis etiam largiri necesse sit, a quibus nec honorem, nec gratiam, nec utilitatem sperare possit. Cum retinet maledicitur, non tribuit, uanis adulationibus irridetur, sed mens conscia non minus irrisione sui quam maledictione offenditur.  Semper acerba, semper tristis, semper pusillanimis, semper cura presentium oppressa, et timore futurorum anxia; in bonis presentibus non confidens, sed semper mala imminentia metuens. In tantis ergo doloribus et perturbationibus mentis, que, queso, potest uera esse sanitas, aut delectatio carnis? Quod fomentum corpori acerbum non redditur, ubi conscientia talibus aculeis laceratur? Hec est felicitas diuitum, quam tu dum falsa foris bona cerneres laudare ceperas, quia ueram intus miseriam non uidebas. I. Si sic diuiti est, inimicus sibi fit, qui multa possidere concupiscit. D. Quid ergo tibi uidetur, quale est hoc opus hominum? I. Hoc quoque uanitas est et uanitas uanitatum. D. Conuerte nunc te ad alia, et uide. I. Conuersus sum, et uideo. D.  Quid tu uides? I. uideo nuptias celebrari. D. Quid tibi in eis uidetur? I. Magna letitia ibi est, magnus ornatus, et apparatus multus, et  hoc opus idcirco ceteris operibus hominum beatius iudico, quoniam ipsum precipue est, quod per dilectionis uinculum pacem et concordiam parit animorum. Hoc societatem commendat, amorem sanctificat, amicitiam seruat. Hinc fructus prolis oritur, hinc generis nostri propago dilatatur, hinc mortis dire necessitati resistitur, et damna patrum in filiis reparantur. Nam cur illud commemorem, quod in hoc solo carnis concupiscentia, que alio nec sine magno labore cohiberi, nec sine turpitudine laxari potest, ita honeste atque pudice coniugali commercio excipitur, ut quasi nulla castitatis  damna sentiantur. Nam, etsi ipsa concupiscentia experiri uoluptatem suam linitur, nulla tamen pudicitie confusio generatur. Quis ergo tot ac tanta bona contemnenda existimet nisi qui ea, que hoc excepto mala sequuntur, non uidet? D. Recte de bonis nuptiarum iudicare posses, si etiam mala earum attenderes. Nam quia solum bona, et non mala nuptiarum consideras, idcirco in earum consideratione rectam iudicii censuram non seruas. Negari enim non potest aliqua quidem bona nuptiis inesse, sed si diligenter considerare uolumus, plura eis mala admista inueniemus. Nam illa animorum concordia quam rara sit, quis ignorat? Imo uero uelociter cum pertesum fuerit societatis, idipsum, quod concordiam generare debuerat, odii et discordie fomitem  subministrat, et tanto iam miserabilius simul uiuere incipiunt, quanto discordes ab inuicem separari minus possunt. Hinc rixe quotidiane et iurgia crebrescunt, post dura uerba, dira uerbera succedunt. Neuter alterum effugere potest, una domus, una mensa, unus lectus, in quo nichil durius est quam nec concordem socium, nec hostem habere separatum. Nam sicut iis, quibus in caritate mens una est, nichil obstat etiam si corpore separati sunt, ita magnum tormentum est iis, qui corporaliter sociati sunt, si animo conuenire non possunt. Preterea quod de propagatione hominum testimonium laudis adduxisti, nos sic quidem uerum esse concedimus ut tamen officium nuptiarum non sanitatis gaudium  sed infirmitatis remedium ostendamus, maius enim esset ut nullus uiuens moreretur, quam ut quisquam morienti successurus nasceretur. Nunc autem qualiscunque infelicitati nostre consolatio tribuitur, quando ii, qui morientes retineri non possunt, per nascentes restaurantur, ut quia semper permanentes habere non possumus, saltem semper succedentes habemus. Suscipiamus ergo, imo sustineamus qualecunque hoc doloris nostri remedium, sed non in eo putemus esse felicitatis oblectamentum. Laudamus potionem, quam quidem non sine amaritudine bibimus, non sine tortione eructamus, quia maiorem et periculosiorem per eam amaritudinem expellimus. Si consideramus delectationem concumbentis, consideremus etiam angustiam parturientis. Et ut  interim taceamus alias molestias et incommoditates, que uoluptatem carnis sequuntur, quia ipsa et uigorem naturalem frangit, et omnem uirtutem atque decorem corporis tam intus quam extra emarcescere facit: quis dicere potest, nisi qui expertus est, quantus labor, quanta molestia sit infantes excipere, et preter ceteras miserias, que magis tacende sunt, lactare, educare, nutrire, pueros instruere, disciplina pariter et scientia informare, et ad legitimam usque etatem perducere? Quis non satis care unius noctis delectationem emisse se dicat, quam tot annorum labore et cura recompensat? Si hoc nubentes attendere uellent, certe in nuptiis magis flendum quam ridendum sibi fore cognoscerent. Nunc autem quasi  modica eis concupiscentie esca in hamo anteponitur ut ad diram laboris et doloris necessitatem capiantur. Tale est gaudium, quod uides. I. Nihil per omnia contradici potest, ualide sunt rationes tue. D. Quid ergo tibi uidetur, quale est hoc opus hominum? I. uanitas est hoc quoque, et uanitas uanitatum.

D. Conuerte adhuc te ad aliud et uide? I. Conuersus sum, et uideo. D. Quid uides? I. Scholam discentium uideo. Magna est multitudo, diuersas ibi etates hominum conspicio, pueros, adolescentes, iuuenes, senes; diuersa quoque studia. Alii ad formata noua elementa atque uoces insolitas edendas rudem adhuc linguam inflectere discunt. Alii uerborum inflexiones, compositiones et deriuationes, primum audiendo  cognoscere, deinde conferendo adinuicem, atque identidem repetendo memorie commendare satagunt. Alii ceras stylo exarant. Alii figuras uariis modis et diuersis coloribus in membranis docta manu calamum ducente designant. Alii autem acriori et feruentiori quodam studio de magnis  negotiis disceptationes quasdam ad inuicem exercent, et se quibusdam uerborum innexionibus et gryphis uicissim fallere contendunt. Calculantes etiam quosdam ibi uideo. Alii tensum in ligno neruum percutientes diuersorum sonorum, melodias proferunt. Alii uero quasdam descriptiones, et mensurarum formas explicant. Alii cursus et positiones siderum, et celi conuersionem quibusdam instrumentis manifeste describunt. Alii de natura herbarum, de constitutionibus  hominum, de qualitate rerum omnium et uirtute pertractant. In his autem omnibus licet non una sit discendi forma, una tamen omnibus est proficiendi uoluntas, hoc autem siue otium negotiosum, siue negotium otiosum appellandum sit, cunctis humanis actionibus tuo quoque iudicio preferendum existimo, eo quod nichil transitorium, nichil caducum, sed quod eternum est sapientie decus, per id mentibus inseritur, et radix eius amplius non eradicanda plantatur. D. Imago ueritatis fallit te. Nam et ista est consuetudo mundi huius, ut id quod magis ad animos hominum illaqueandos preparat, ne caueri aut uitari possit quadam similitudine ueritatis intexat. Error enim quanto manifestius agnoscitur, tanto citius reprobatur. Occultus autem  dum foris speciem ueritatis erexit, intus uenenum falsitatis infundit. Talia sunt ista non sapientie, sed dementie humane studia quibus imprudentes et stulti tam inutili quam pertinaci labore naturas rerum inquirunt, Auctorem uero suum, et naturarum simul omnium artificem ignorant, et tamen querere negligunt, quasi sine Deo aut ueritas possit inueniri, aut felicitas possideri. Et ut apertius adhuc agnoscas quam infructuosa, imo quam perniciosa sint studia hec, animos non solum ad cognoscendam ueritatem non illuminant, sed ne ueritatem agnoscere possint, prorsus excecant. Rapiunt enim cor hominis, et quodammodo extra semetipsum abducunt, ut dum ad alia, que ad rem non pertinent, consideranda trahitur, ad  circumspectionem sui minime reuertatur. Sic solent aues capi, quibus in tenebris terre noctis hinc quod intueantur lumen ostenditur, hinc quo capiantur laqueus preparatur. Quid ergo prodest homini, si rerum omnium naturam subtiliter inuestiget, efficaciter comprehendat; ipse autem unde uenerit, aut quo post hanc uitam iturus sit non consideret, nec intelligat? Quid enim est ista uita mortalis, nisi uia quedam? Transeuntes enim sumus, et ea que in hoc mundo sunt quasi a latere transeundo conspicimus. Quid ergo, si noua aliqua et ignota nobis transeuntes cernimus, nunquid ad inquirenda ea aut subsistere, aut ab itinere nostro declinare debemus? Hoc faciunt isti quos tu uides, qui quasi  stulti uiatores, propositiui obliti sunt, et ad inquirenda hec, que uident ignota, quasi in uia consederunt. Iamque usu et assiduitate huius uanitatis adeo a semetipsis exsulant, ut nec in uia se esse meminerint, nec patriam requirant. I. Si sic est, ut dicis, omnibus aliis istos miserabiliores iudico, quorum uita tanto errore inuoluitur, ut non solum alii, uerum etiam ipsi in studio suo decipiantur. D. Prorsus sic esse et conuersatio eorum probat, et finis demonstrat. Conuersatio quidem, qua nichil turpius, finis uero, quo nichil infelicius esse potest, ut morientes spem salutis non habeant, qui uiuentes per iter uirtutis incedere nolebant. I. uere fateor quod omnino ineptum est illum sapientem dicere, qui quamlibet ab alia oculum habeat apertum,  suum tamen interitum aut preuidere nequeat, aut cauere detrectet. Quod autem eiusmodi homines nec cautelam instantium, nec prouidentiam habeant futurorum, lubrica eorum uita, et dissoluta conuersatio,  nec non et infames gressus satis demonstrant. D. Quid ergo tibi uidetur, quale est hoc opus hominum? I. uideo plane quod et hoc uanitas, et uanitas uanitatum est.



LIBER SECUNDUS.


 Longum est per singula uanitatem huius mundi demonstrare. Scias tamen quod ex istis omnibus que uides nichil permanens est , sed transeunt uniuersa, et reuertuntur illuc unde orta sunt.  Omnia sicut initium, ita habent et finem, sed dissimiliter currunt, et non eque perueniunt. Alia recens orta sunt, alia iam olim occiderunt, alia inter medium pertranseunt, alia ortis nascentia succedunt, simul tamen omnia defluunt, et ad unum locum tendunt. O magnum flumen, quo raperis? Paruus est ortus tuus, de fonte exiguo manas, de uena modica erumpis. Curris et crescis, descendis et absorberis. Curris, sed deorsum; crescis, sed ad interitum: uenis et preteris, sed effluis, sed absorberis. O uena que non deficis, o cursus qui non requiescis, o uorago que non repleris! Quantum uanitas subiicit! Quantum mortalitas trahit, tantum insanabilis mors deglutit! Nec illa edere, nec ista trahere, neque hec unquam cessat ahsorbere. Semper  presentia transeunt, semper futura succedunt, et quia continuus est successus, perpetuus status esse putatur. Sunt enim oculi mortalium depressi, et cursum uniuersorum non respiciunt, atque in exiguis rerum particulis defixi, quid agatur in toto non attendunt. Breuis est etiam uita hominis super terram, et dies eius in certa sorte percurrunt. Mens uero tenebris suis obuoluta non multum ualet aut futura prospicere, aut preterita meminisse. Cumque solum iis, que coram posita sint, occupata tenetur, innouatio presentium aufert ei preteritorum memoriam. Hinc est quod homines cum de mutabilitate rerum aliquid audiunt, continuo stupent et admirantur quasi nouum aliquid acciderit, quia profecto hoc sermo loquentis improuidis mentibus  nouum ingerit, quod in rerum cursu iam olim uetus fuit. Sic ergo mutabilitas rerum presentium semper uetus est, semperque noua. uetus iis, qui pridem illam experimento uel ratione didicerunt, noua iis, qui nunc primum uel experimento excitati, uel doctrina admoniti illam cognoscere incipiunt. Sed et futuris posterior erit ista cognitio, quia ii quoque, qui post nos futuri sunt, non mox ut mundo uti ceperint, nisi post longa experimenta istam mutabilitatis eius cognitionem habebunt. Respice ergo hunc mundum miserum, et magis miseros qui diligunt eum. Iste est, quem putauimus aliquando nobis esse amicum, in quo nobis tempora longa promisimus, uitam quietam, tranquillam  pacem, felicitatem perpetuam. Iste est, cuius pulchritudinem dileximus, cuius speciem laudauimus, cuius iucunditatem concupiuimus, cuius gloriam desiderauimus, cuius gaudium amplexi sumus.  Certe uides nunc quam sint uana hec omnia, et nunquam sapientibus, aut uirtutis amatoribus appetenda. Ubi enim sunt patres nostri? Ubi sunt illi diuites et potentes, quos olim in huius mundi gloria elatos uidimus? Ubi postremo sunt omnes, de quorum amicitia et familiaritate presumebamus? Ecce transierunt uniuersi ante nos, et nos soli relicti sumus post eos. Cogitemus nunc seculum illud preteritorum temporum, quando cum illis fuimus, et que futura adhuc fuerant nesciebamus, quando unum nobis cum illis erat propositum, una uoluntas, unum desiderium, una mansio, una dilectio, unus amor uite, una mortis exspectatio. Modo sublati sunt illi a nobis, et quasi precurrentes citius hinc exierunt, ubi erant exsules, et citius illuc  peruenerunt, ubi sunt ciues. Nos igitur si illos presentes uere dileximus, nunc in eorum absentia amorem nostrum comprobemus. Sequamur desiderio ubi illi sunt, et citius ad eos peruenire, simulque cum eis esse desideremus. Infideles pariter, et inconstantes esse comprobamur, si propter amorem presentium prioris dilectionis obliuiscimur. O seculum antiquum, ubi es? Olim enim dum eras dilexi te, et modo iterum cum non es diligo te, neque unquam transitus tuus amorem tui minuere potuit apud me. Quando eras dilexi te, ut permaneres, modo autem quando non es, diligo te, non tamen uolo ut huc reuertaris ad me. Miror ipse desiderium meum et affectum meum conuenio, nec comprehendo. Quid ergo diligo in te si nolo ut subsistas,  nec opto ut redeas? Quis est affectus iste tam extraneus, tam inauditus, ubi res diligitur, et presentia eius non amatur? Quis explicet cordi meo que sit ista dilectio? Scio quidem quod diligo te, neque tamen uolo ut reuertaris ad me. Et ideo fortassis iterum redire te nolo, quia ibi potius ubi tu es tecum esse desidero. Olim ergo peruerse dilexi te, quia ubi ego sum, te ut mecum transires esse uolui, nunc consideratius diligo te, quia ibi tecum esse uolo, ubi semper subsistas. Ego in exsilio sum, ut in patria es, et idcirco de te cogitare nunquam fastidio, quia per memoriam et recordationem tui quodammodo mente ad patriam recurro. O quam dulce est in terra aliena preteritorum meminisse!  Non saturatur mens desiderio, sequitur preteritorum semitam, uidet intus uiam qua transeat, uidet finem quo tendat, uidet locum quo perueniat, uidet portum ubi requiescat. I. Sicut olim cum mundum istum existimaui stabilem, species eius me accendebat ad amorem presentium; ita nunc mirum in modum eius mutabilitas me prouocat ad desiderium futurorum. Rapior affectu et trahor desiderio quo currunt omnia, etiam nunc in rebus hoc ipsum, quod transeunt, diligo, quia ex ipsa mutatione, et exemplo uniuersorum ad transeundum hinc amplius inardesco. uidentur mihi in quodam procinctu esse uniuersa et totius nature quasi clamor exhortationis aures meas pulsat simul currentium, ut ad finem suum cuncta perueniant.

D. Ergo cognoscis omnia, que in hoc mundo sunt  caduca, esse transitoria? I. Res ipsa probat, etiam si ego non cognouerim. D. Quid ergo illis erit, qui in istis confidunt? I. Quid nisi ut inanes et uacui remaneant cum pertransierint ipsa que diligunt? D. Bonum est ergo fugere hinc, et certiorem mansionem querere. I. Nihil melius, sed queso te, edoce me quo extra mundum ibimus, ut cunctis que in mundo sunt transeuntibus, nos stabiles permanere possimus? D. Interim considera mundum hunc uniuersum, propter mutabilitatem rerum omnium quasi diluuium quoddam decurrentium aquarum. I. uideo plane nichil esse stabile, sed omnia ire in preceps. D. Deinde cogita amatores huius mundi quasi quosdam naufragos qui mersi in huius salis  profundo deorsum rapiuntur. I. Nihil conuenientius dici potest, sic sunt omnes, qui transitoria diligunt, cum iis, quibus inherent defluunt. D. Puto autem te non ambigere quin apud Deum nichil pretereat, sed omnia immutabili eternitate subsistant. I. Nemo est qui ambigat. D. Contemplare ergo Deum quasi sursum in summo, mundum autem hunc deorsum in imo. Illum in eodem semper eternitatis sue statu consistere, hunc autem cursu mutabilitatis sue semper fluere atque instabilem esse. I. Manifesta res est, prosequere inceptum tuum. D. Deinde considera humanum animum quasi in quodam medio collocatum, qui quadam conditionis sue excellentia, et huic, que deorsum est, mutabilitati superemineat, et ad illam, que sursum est apud Deum  uerum, immutabilitatem necdum pertingat. I. Pulchra est, et admodum placet dispositio ista. D. Si autem animus his, que deorsum transeunt, se per cupiditatem immerserit, statim per infinitas distractiones rapitur, et a semetipso quodammodo diuisus dissipatur. I. Perquam periculosa est ista distractio. At scire uelim utrum quisquam ita late dispersus rursus colligi possit. D. Potest omnino si se iterum erexerit, et hec infima excutiens, rursus esse secum didicerit. Tanto denique amplius quisque animo in unum colligitur, quanto magis ima deserens cogitatione et desiderio sursum eleuatur, donec tandem omnino immutabilis sit, cum ad illam unam, et summam immutabilitatem peruenerit.  Ascendit ergo animus ab hac infinita distractione, que deorsum est, tantoque magis, ut dictum est, in unum colligitur, quanto magis sursum eleuatur, donec ad ueram et unicam  immutabilitatem perueniat, ubi perpetuo sine omni immutabilitatis uicissitudine, requiescat. I. Quia prius de diluuio mentionem feceras, uidetur mihi quasi nunc consequenter quamdam specialis arce formam in corde humano effingas. Sane mihi diligentius consideranti admirabilis apparet fabrica ista, et quamuis adhuc nesciam propter quid ad illam sermonem diuerteris, existimo tamen magnum aliquid esse, quod demonstrare conaris. Tria siquidem proponis mihi hactenus tam incognita quam inaudita, nunc autem tam insolita quam admiranda. Primum est uniuersus mundus iste cum omnibus que in eo  sunt in modum decurrentium aquarum preterfluens, cuius inundationes, et motus mutabilitatis siue diluuio omnia occupanti, siue mari magno comparemus, res ipsa simillima est. Secundum est cor humanum ab his transitoriis et mutabilibus se erigens, et paulatim colligens se in unum ut ubi mutabilibus proximum est, ibi quasi arca deorsum in fundo latum appareat, coadunatur autem, et quodammodo in unum colligatur, ubi magis eternis et immutabilibus appropinquat. Deinde in supremo et tertio loco Deum constituis, ut arcam cordis humani deorsum huic fluctuanti salo insidentem, et quasi gubernator dirigat, et quasi anchora teneat, et quasi portus excipiat. uideo itaque hec tria imo quasi diluuium  quoddam, mundum istum in medio quasi arcam quamdam, cor humanum in supremo quasi gubernatorem Deum. Porro arca hec non solum nouitate, sed magnitudine quoque me ad stuporem excitat, quam tante immensitatis esse conspicio, ut et deorsum fundus eius aquis huius diluuii insideat, et cacumen eius sursum usque ad Deum pertingat. uerum hec quid ad propositum nostri sermonis pertineant, quamuis sine causa te ea commemorasse non existimo, scire tamen plenius concupisco. D. Recolis quid primum tibi persuadere ceperim? I. Recolo; dixisti enim mundum istum fugiendum esse, et quod spes in eo habenda non sit. Propterea quod nichil omnium, que in eo sunt, diu subsistere ac permanere possit. Quod cum manifesta et irrefragabili  ueritate mihi comprobasses, cepi ego quoque hoc uehementer uelle, et quomodo hinc fugiendum esset nulla potui ratione inuenire. Deinde tu quedam inducere cepisti, utrum ad demonstrandum hoc nescio, ubi distinctione quadam pulchra satis et artificiosa mundum hunc quasi diluuium quoddam in imo, cor humanum quasi arcam quamdam in medio, Deum uero quasi gubernatorem constituisti in supremo. D. Profecto hec idcirco adduxi, ut tibi periclitanti uiam salutis ostenderem, et quasi uere naufrago uel in diluuio arcam, uel in mari nauem prepararem. Cum enim in medio fluctuantis huius sali profundo iacteris, quomodo putas aut periculum euadere, aut ad portum peruenire poteris, nisi  huius salutaris ligni  adminiculo transueharis? I. Noue iste similitudines tue in nouam ambiguitatem me pertrahunt. Si enim totus mundus mare uel diluuium est, ad quem locum extra mundum nauigabimus, ubi tranquillam et stabilem mansionem inueniamus? Preterea si cor hominis arca, et nauis est, qua ratione homo uel intrare cor suum, uel cum corde suo mundum transnauigare potest? Postremo cum Deus, quem tu portum esse dixisti, sursum sit, qualis erit cursus iste, ubi more insolito et inaudito et iter nauis sursum dirigitur, et nauigans a semetipso portatur? D. Quando mentis oculum ad inuisibilia erigere uolumus, similitudines uisibilium rerum quasi quedam cognitionis uestigia respicere debemus. In  spiritualibus ergo, et inuisibilibus cum aliquid supremum dicitur, non quasi localiter supra culmen aut uerticem celi constitutum, sed intimum omnium significatur. Ascendere ergo ad Deum hoc est intrare ad semetipsum, et non solum ad se intrare, sed ineffabili quodammodo in intimis etiam seipsum transire. Qui ergo seipsum, ut ita dicam, interius intrans et intrinsecus penetrans transcendit, ille ueraciter ad Deum ascendit. Quando autem homo per sensus carnis ad uisibilia ista, que transitoria sunt et caduca, concupiscendo exit, tunc nimirum a dignitate conditionis sue quasi ad infima quedam et abiecta descendit. Quod ergo intimum est, hoc est proximum, et supremum, et eternum; et quod extremum est, hoc est infimum, et longinquum, et  transitorium. Ab extremo itaque redire ad intimum, hoc est ab imo ascendere ad supremum, atque a dispersione confusionis et mutabilitatis colligi in idipsum. Quia uero mundum hunc extra nos, Deum autem intra nos esse cognoscimus, ob hoc a mundo ad Deum reuertentes, et quasi ab imo sursum ascendentes per nosmetipsos transire debemus. Sicque ipsi quodammodo inter undas nos transuehimus, quando ab his que foris mutabilia sunt, ad nos ingressi stabilitatem inuenimus. I. O arcam salutarem, o portum felicem! Beatus qui hoc tempestuosum salum illesus potest euadere, et ad illam unice quietis tranquillitatem peruenire. Optarem in illam ingredi, optarem in illa saluari, optarem in illa  perduci. Doce ergo, obsecro, quomodo quisque cordis sui arcam intrare debeat, et cum in illa fuerit, quid agendo, periculum euadere, et ad portum optate quietis possit peruenire. D. Quia semel rerum similitudines in loquendo suscepimus, iustum est, ut in decursu nostri sermonis prout res postulat deinceps eas teneamus. Mundus diluuium est, cor autem hominis, si per amorem mundanorum se deorsum inclinat, naufragatur inter fluctus seculi, et mutabilibus admistum inter labentia fluit geminoque salutis periculo et per affectum infimorum profunde mergitur, et per occupationem plurimorum late dissipatur. Si uero rursum se ab amore presentium per desiderium erexerit eternorum, ac per considerationem propriam cogitationes suas ad  semetipsum collegerit, iam quodammodo fluctibus rerum superenatat, et cuncta transitoria quasi subterlabentia calcat, atque in eo quod se paulatim per gradus uirtutum, magis semper ac magis sursum erigit et in unum colligit, quamdam arce formam spiritualiter in se expressam representat.

Quedam ergo corda sursum sunt, quedam semetipsa deorsum demerserunt. Deorsum sunt illa corda, que configurantur huic seculo, sursum uero sunt illa, que conuersationem suam habent in celo. Deorsum sunt, que terrena sapiunt; sursum sunt, que iugiter meditantur celestia; secundum id ergo cui per amorem coniungitur, cor hominis sursum ac deorsum esse iudicatur. Et reete extra semetipsum esse dicitur, quando ad exteriora et transitoria  hec expetenda dilabitur. Tunc autem ad semetipsum reuertitur, quando ea que ad suam salutem pertinent, meditatur. Sunt ergo quedam que amando et cogitando cor hominis deorsum premitur, scissumque per uaria dissipatur et sunt iterum quedam, que amando et meditando sursum eleuatur, et ad semetipsum colligitur. Propter quod oportet nos omnium rerum speciem in duo diuidere, et in altera parte opera conditionis, in altera uero opera restaurationis collocare. Et ut breuiter distinctionem horum signemus, opera conditionis sunt elementa mundi huius que facta sunt, ut stanti homini seruirent. Opera restaurationis sunt sacramenta incarnationis uerbi, que ad remedium data sunt, ut lapsum erigerent. Hec duo opera tantum differenti  tempore facta sunt, quantum dignitate se precedunt. Opera enim conditionis quasi exiguum aliquid diuine uirtutis indicium breui in principio mundi tempore, hoc est sex diebus perfecta sunt. Opera uero restaurationis a principio seculi usque ad finem non nisi sex etatum emenso spatio quasi eximia quedam maiestatis et diuinitatis insignia perfici aut consummari possunt. Opera ergo conditionis ad tempus data, post in seruitutem facta sunt. Opera uero restaurationis in perpetuum data sunt ad salutem. Propter quod electi opera restaurationis magis diligunt, reprobi autem opera conditionis operibus restaurationis anteponunt. Reprobi uisibilibus inherendo cum transeuntibus defluunt, electi uero  uisibilia, et transitoria contemnendo ad eterna conscendunt. Illi per uisibilia ab inuisibilibus corruunt. Isti a uisibilibus ad inuisibilia ascendunt. De operibus ergo conditionis subter defluentibus electi quasi de quodam naufragio emergunt, et per opera restaurationis, id est sacramenta salutis sue subuecti quasi in quadam salutari arca mergi amplius omnino non possunt. Quia igitur homo opera conditionis peruerse amando dispersus fuerat. et per opera restaurationis colligendus erat, ipsa quidem restaurationis opera sic facta sunt, ut et multa quidem essent, non tamen infinita, quatenus cor hominis uere adhuc stabilitatis impatiens, et uarietate reficerent et paucitate in unum congregarent. Et sicut prius homo per uisibilia a contemplatione  Dei ceciderat, ita nunc per uisibilia Dei opera admonitus ad ipsum iterum contemplandum resurgere consuescat. Quia rursum ipsa restaurationis opera quedam per homines, quedam per angelos, quedam per semetipsum operatus est Deus, cum de operibus hominum ad opera angelorum, et iterum de operibus angelorum ad opera Dei contemplanda transimus, quasi de prima mansione ad secundam, et de secunda ad tertiam mansionem in spirituali arca ascendimus, et tandem ipsum supremum, in quo arca consummatur, cubitum tangimus, quando per opera Dei ad eius cognitionem peruenimus.

Arca autem in longitudine trecentorum cubitorum porrigitur, quia, sicut dictum est, opera restaurationis nostre a principio mundi usque ad finem per  tria tempora, nature, legis et gratie, quasi per tres centenarios extenditur. Latitudo autem eius in quinquaginta cubitos, et altitudo in triginta definitur, quia omnis multitudo fidelium, in quibus et propter quos hec facta sunt, per septies septem, id est quadraginta nouem uno adiecto capite Christo exprimitur, et omnis summa gestorum, que a principio Deus fecit propter hominem, in triginta uoluminibus diuine pagine continetur. Docebo ergo te quid facias. Calca et contemne caduca et transitoria, et ecce de diluuio emersisti. Considera iugiter et meditare reparationis tue sacramenta et diuine pietatis tibi impensa beneficia, et in arcam intrasti. Quando autem cogitationem tuam ab exordio mundi usque ad finem seculi in contemplationem mirabilium  Dei ducis, et quid propter nostram salutem uel sub naturali lege, uel sub scripta, uel tandem sub gratia operatus sit perpendis, quasi trecentorum cubitorum longitudinem in corde tuo metiris. Quando autem uniuersitatem fidelium consideras, quasi in mensuram quinquaginta cubitorum cor tuum dilatas. Quando uero scientiam diuine Scripture studio et assiduitate comprehendis, in altitudinem triginta cubitorum cor tuum erigis. Longitudo igitur arce in tempore est, latitudo in multitudine, altitudo in operum quantitate. Siue etiam longitudo considerari potest in gestis, hoc est historia, latitudo in sacramentis, hoc est allegoria, altitudo in uirtutibus, hoc est, tropologia, ut in his finibus concludatur omnis Scriptura diuina. De his  scriptionibus in alio quodam libro, quem De arca composuimus, plura diximus, que omnia hic recapitulare non oportet. Hoc autem solum restat ut intremus in hoc salutare habitaculum, quatenus et mala ista que foris sunt effugere et delectationes illas dulcedinis Dei, quas ipse abscondit diligentibus se, intus ualeamus inuenire. Hec est enim domus Dei et cella uinaria, quo rex sponsam suam introduxit, ut ordinaret in ea caritatem suam , quam si semel ingressi fuerimus, poterimus, Deo iuuante, tam facile in illa iucunditate uniuersa mundi huius oblectamenta despicere quam in illa securi aduersa non timere.

I. Quomodo intrabimus in domum Domini? D. In  multitudine misericordie eius. I. Quid est in multitudine misericordie eius? D. Quia multa est miseria nostra, idcirco multitudo misericordie nobis est necessaria. Quoties enim mens ad semetipsam redire, suosque affectus et cogitationes pariter ad secretum interne contemplationis retrahere nititur, tot obsistentes aditum ei ingredienti precludunt, quot uite ueteris desideria ad prisce consuetudinis discursus, erroresque ipsam retrahendo stabilem esse non sinunt. Sed expetenda est atque imploranda diuina misericordia, que nos promoueat quoties ab ingressu quietis intime nostra miseria nos retardat. I. Ecce ingredimur in domum Domini quandiu permanebimus in ea? D. Donec transeat iniquitas, donec cessent aque diluuii, in arca nos  esse oportet, postea securi exibimus, quia finito hoc seculo non erit amplius quod timendum sit, quando nec mundus foris caducum, nec homo intus corruptum aliquid habebit. I. Et postquam ingressi fuerimus in domum Domini, quid ibi faciemus? D. Erimus in pace perpetua et iucunditate. Omnes enim qui ibi manent, non laborant neque solliciti sunt, quia nec indigentia illic est presentium, nec timor futurorum. I. Quid ergo faciemus ibi, si non laborabimus? D. Unum est ibi omnium contemplari mirabilia Dei, et laudare eum in operibus suis. Et si onerosum tibi non esset, unum exemplum proponerem, in quo quemadmodum in illo interiori cordis habitaculo conuersari debeas, patenter demonstrarem. I. Imo uero hoc uehementer expeto, nec  onerosum ullatenus esse poterit, quod desiderantem animum ad effectum desiderii sui perducit. D. Habitaculum illud interius, quod propter uarias rerum similitudines, nunc arcam, nunc domum appellare solemus, quasi domus est diuitis patrisfamilias, animus autem quasi filius delicatus, qui in domo patris sui tantum delicate nutritur, quantum tenere diligitur. Consideremus ergo quomodo uiuat paruulus in domo patris sui, quia in domo Dei oportet, et nos taliter conuersari. Ipse namque dicit: Nisi efficiamini sicut paruulus iste, non intrabitis in regnum celorum . Quid ergo paruulus facit? D. Non est sollicitus, nec concupiscit, ludo simplici, et innocenti exercet se, in tantum domestica diligit,  ut ad regnum etiam translatus magis antiqua requirat, et solitis interesse desideret. Cognoscit possessionem patris sui, nunc in campo, nunc in horto, nunc in pomeriis, nunc in pratis, nunc ad fontes, nunc ad uineas discurrit singulis anni temporibus, proprias delectationes habet. In uere arantes et seminantes sequitur, in estate metentes et in autumno uindemiantes comitatur. Ubique pastum, ubique iocum, ubique refectionem, ubique delectationem inuenit, et preter illas quotidianas et domesticas epulas, quibus domi pascitur, etiam foris cibariis seruorum nonnunquam degustatis ad priores delicias renouatur. Gaudet nouellos fructus decerpere, et spicas immaturis adhuc granis igne tostas confricare, betros maturescentes eligere, auicularum nidos  explorare, et uel oua, uel pullos inuentos cum magno gaudio et tripudio domum deportare, et quasi de sua uenatione, licet tenui, magis quam de alienis copiis refectionem querere. Si forte cognouerit patrem suum quoquam iturum siue ad uillam, siue ad castellum, siue ad nundinas, siue ad solemnitates, et in proximo rediturum, optat simul ire ut illa noua, et insolita uideat, ut reuersus possit sodalibus suis narrare que uiderit, quis cultus hominum, quis situs loco rum, que magnitudo urbium, que celsitudo domorum, que copia rerum uenalium, quod inuenerit, quod emerit, quod attulerit. Reuersurus ergo libenter exit, sed si quis exsilium, unde reditus amplius sperari non posset, ire eum compelleret, non sine magno gemitu et dolore de patria  domo exiret. Libenter ergo exit, ut redeat, uidere ea que foris sunt, aliquando appetit ut uel ditior uel recentior ad sua reuertatur. Mansionem autem perpetuam non nisi in domo patris sui, et cum domesticis eius, inter quos natus, et cum quibus enutritus est, habere desiderat, cum illis uiuere et inter illos senescere, ab illis optat nec in morte separari, ut nec moriens deserat, quos uiuos, et notos, et charos habebat. Hanc cupit semper habere societatem, hanc mansionem, has delicias, hanc iucunditatem. Nihil extra requirit, nichil amplius concupiscit. Taliter studeamus conuersari in domo Domini, et inueniemus pacem pariter, et requiem, et iucunditatem. Simus simplices aliena non concupiscentes, delectationes quas nobis Deus preparauit,  que in domo eius inueniuntur, magis quam oblectamenta mundi huius amantes. In eis iugiter exerceamus cor nostrum. Letificemus animum nostrum, accendamus affectum. Habemus ibi fontes lucidissimos. Habemus prata florida, campos planos et spatiosos, uineas uberes, greges fecundos, messem fertilem, pomaria fructifera, hortos irriguos, et omnium deliciarum genera, que mens bene potest appetere uel feliciter possidere. I. Dic, oro apertius, quenam sint hec, que recitasti, oblectamenta. D. Arbores fructifere sunt homines iusti bonorum operum exempla nobis ad refectionem portantes, fontes sunt sapientes, campi humiles, uinee per disciplinam semetipsos excolentes, diuersis uirtutibus quasi  horti, et prata uernantes, messe laboris sui alios reficientes, et gregem fidelium uerbo, et exemplo alios ad fidem trahendo, et quasi pariendo multiplicantes. Has delicias in domo Dei extrinsecus habemus, exceptis illis singularibus epulis, quibus mater gratia nos intrinsecus quotidie saginat et reficit. Ingrediamur ergo nunc, et Dominus dux erit nobis, ut dirigat gressus nostros in semita mandatorum suorum, ut recolentes miserationes eius, que a seculo sunt, in eius amore exerceamus cor nostrum, et accendamus desiderium . Cum autem ingressi fuerimus, ego ducam te precedens per omnia a prima fronte domus usque ad interiora penetralium, in longum, et latum, et altum, uniuersa lustrabimus cenacula, et tristega, tandem conscendemus et non  cessabimus donec ad solium regis perueniamus. Deambulabimus per cuncta opera restaurationis nostre ab exordio usque ad consummationem seculi secundum decursum temporum, euentus rerum et facta hominum. Cumque intrinsecus que sunt contemplati fuerimus, ego aliquando aperiam fenestram arce, et alternatim ea, que foris sunt, respicientes in aquis huius diluuii oculos mentis renouabimus. Magis enim delectabile erit alternis uicibus, nunc ea, que euasimus quasi de quadam statione, mala prospicere nunc ea que inuenimus et possidemus bona reductis ad interiora oculis considerare. I. Arctius ipsa bona amabimus, si uicissim miserie quoque et periculi semper reminisci, semper moneri studuerimus. D. Tuum ergo erit ex omnibus,  que uel intrinsecus uel extrinsecus uideris mirabilia, quantum uolueris et dignum iudicaueris interrogare, meum autem erit quantum uoluero tuis interrogationibus respondere. Introducam autem primum te in partem superiorem domus. hoc est in frontem, que est ad orientem ut ingressus noster simul fiat ab initio mundi, et ab initio seculi. Nam quia longitudo domus trecentorum est cubitorum, superior frons orientem tangit, inferior autem usque ad occidentem peruenit. Latus uero sinistrum ad austrum et dextrum ad aquilonem respicit, qui diuina prouidentia decursum rerum sic ordinauit, ut ea que in principio seculi facta sunt, in oriente quasi in principio mundi fierent, tandemque decurrentibus temporibus ad finem seculi rerum summa  ad occidentem descenderet, hoc est ad finem mundi; ideo primus homo postquam creatus est, positus est in paradiso; in plaga orientali, ut inde quasi a principio mundi per omnes terras proflueret uniuersa propago generis humani. Deinde caput regnorum primum in oriente apud Assyrios fuit, nouissimis autem temporibus seculi ad Romanos in occidente positos potestas summa descendit. Incipientibus ergo nobis ab origine rerum omnium et per opera restaurationis secundum longitudinem arce decurrentibus ad finem et consummationem uniuersorum, semita strata est per medium seculi, ut transeuntibus a latere hinc inde pateant quecunque siue ad aquilonem siue ad austrum, hoc est, ad dextram et sinistram quasi extra arcam in diluuio  fiant. Spatiosa quidem, sed non fastidiosa erit ista deambulatio, ubi intrinsecus tantarum rerum uaria oblectatio transeuntibus erit obuia, et rursum per fenestram prospicientibus foris tam mirabilis confusio et fluctuatio mutabilitatis mundane, oculis longe lateque de alta specula ac firmissima statione intuentibus erit subiecta. I. Ecce ad principium mundi ingredimur, sed ego cum oculos retrorsum flectere incipio quasi extra mundum, et ante tempora quid sit scire cupiens nichil uideo. D. Ab alto exordio interrogationes tue initium sumunt.



LIBER TERTIUS. Intermissis rebus transeuntibus, inquiritur de diuinis. Interloquuntur autem A et R, id est, ut ego interpretor, Anima et Ratio.


 A. Quoties Dei eternitatem mente uoluo, qualiter aut ubi ante rerum omnium principium exstiterit, nullatenus comprehendo. Ubi enim esse potuisset, cum non esset aliquid ubi esse potuisset? Hoc itaque meam considerationem perturbat, quod inuenire non possum ubi Deus fuit quando preter Deum nichil fuit. R. Si consideres omne quod est, et perpendas totum hoc ubi est, quis extra locus erit? Totum capiat cum nichil sit, quod totum non capiat. Si ergo uniuersitatis locum non inuenis, quomodo uniuersitatis auctorem loco concludis? Non enim propterea Deus mundum fecit, ut mundus contineret Deum, quasi stabilis esse non potuisset fulcimento carens, sed sicut eternitate totum precessit, ita immensitate totum excedit nullo indigens, si  neque operis sui perfectione consummatus, cui sine illo, et cum non esset nichil defuit, et ex illo cum factum esset nichil accessit. A. Quare ergo fecit Deus creaturam, si bonum eius auctum non est per creaturam? R. Charitate non necessitate fecit Deus opera sua, non ut ab eis bonum suum augeret, sed ut eis bonum suum impenderet. Fecit enim rationalem creaturam, ut eam in se beatificaret, cui quidem ad obsequium cetera omnia subiecit, seipsum in premium ad gloriam proponens. Ut ergo laus Dei consummata esset, uisibilia et inuisibilia omnia uno commercio sociauit, quia rationalem creaturam, quam ad gloriam suam condiderat, partim iussit in sua puritate persistere, partim eam corporeis indumentis et terrenis mansionibus copulans,  luteam materiam fecit ad uite sensum uegetare. Hec autem dispensatio Creatoris magne fuit machinationis principium, quia in eorum conditione prius ostendere uoluit, quod postmodum in eis ipse ex dignatione facturus fuit. Ad ostendendam ergo eternam caritatem, facta sunt exemplaria noua et infimorum summa imis sociata sunt, quia summorum ima summo omnium socianda sunt, ut quod esset corpus spiritui, hoc esset spiritus Conditori. Nam quia in rebus conditis nichil excellentius est spiritu, nichil terra infirmius uel corruptibilius inuenitur, dum corpori humano de terra facto, et corruptibilem materiam habenti rationalem spiritum, id est animam rationalem sociam tribuit, in unum quodammodo consortium summis ima coniunxit, premittens, scilicet future societatis  exemplum, ut quod tunc esset in conditione corpus spiritui, hoc postmodum fieret ex dignatione assumptus spiritus sibi. Sicut enim excellentiam spiritus infirmitati corporalis nature coniunxerat una creationis conditio, ita humilitatem creature spiritualis sociare debuerat excellentie Creatoris una pietatis dignatio. A. Cum constet rationalem  spiritum, qui ad uegetandum corpus humanum datus est, excellentiorem fuisse in sua puritate perstitisset, quomodo ad caritatem facientis pertinuit, quod ad depressionem patientis accessit? R. Quoniam ad hoc in parte humiliata est, ut in toto sublimaretur rationalis creature conditio, ut mirabilius postmodum sublimis fieret, quo sine miseria prius ex parte humiliata fuisset. Quia enim omnis illa natura socianda fuerat in gloria excellentie Creatoris, expediebat ut prius disceret quantum infra illum esset per naturam, que copulanda illi fuerat, et quodammodo cequanda per gratiam, ut inde amplius diligeret munus gratie in gloria, quo uerius cognosceret conditionem nature in humiliatione sua. Comprobauit ergo Deus potentiam suam fingendo hominem,  quam postmodum exhibiturus erat hominem glorificando, ut sciret homo, quod si potuit Deus tam disparem naturam corporis et anime ad unam federationem atque amicitiam coniungere, nequaquam ei impossibile futurum rationalis creature humilitatem, licet longe inferiorem, ad sue glorie participationem sublimare. Et si tanta fuit sapientia Conditoris in societate anime ac corporis temperanda, ut tam excellenti nature non solum pena non sit uel miseria inferioris consortium, sed hoc ei pro summa pena constet, cum ab ea lege mortalitatis addicta morti, cogitur pati diuortium, quanto magis ineffabilis erit, cum sibi factam naturam eamdem per caritatem uniens, illam ueram summeque beatam uitam, uite alteri a se facte ad eternam uitam infundens,  felicem beatamque unionem nunquam dissidium passuram efficiet.

A. Multum tamen caritatis priuilegio refragari uidetur, quod spiritualis nature lutee substantie copulata est, quia, licet exemplum illis profuerit ad agnitionem caritatis, qui in sua puritate permanserunt, tamen quantum illis detraxerit glorie, qui humiliati sunt, constat. Quapropter, quantum illi amplius gratie debent, qui sine depressione edocti sunt, tantum iuste querele aduersus caritatem habere uidentur, qui propter aliorum eruditionem sunt humiliati. R. Sed recompensatur glorificationi, quod datum non est humiliationi, et tanto in exaltatione amplius accipiunt, quanto minus in conditione acceperunt. Quia enim per terram carnis puritati  aliorum homo subiicitur, postmodum per gloriam eiusdem carnis ad consortium angelorum subleuatur, ut non solum de sui clarificatione spiritus gaudeat, sed ut illius quoque gloria, cuius infimitas ei detrimento fuisse uisa est, in augmentum glorificationis accedat. Sic igitur plus angelis in conditione datum est, sed hominibus in glorificatione amplius est  collatum, quia in eo quoque ad gloriam conscendunt, in quo paulominus humiliati a gloria inferiores fuisse uisi sunt, ut in una caritate similiter gaudeant, qui ad unam caritatem uocati, et ad unam claritatem conditi, unam glorie mensuram dissimili licet distributione percipientes exsultant. Ergo Deus spiritum rationalem, quem ad suam gloriam condiderat, ita, ut dictum est, dispari sorte disponens, partim iussit in sua puritate persistere, partim ut corporibus terrenis sociatus ad uitam ea, et sensum animaret, illis quos in sua puritate reliquerat, sursum in celo mansionem constituens; illos uero, quos corporibus terrenis sociauerat, deorsum in terrena habitatione disponens utrisque regulam obedientie proponens, quatenus et illi ab eo  ubi erant non caderent, et isti ab eo ubi erant ad id, ubi illi erant ascenderent, ut cum isti peruenissent, illi non discessissent supra id quod facti erant, ad id quod facti erant pertingerent, ut cum eo essent a quo facti erant. A. Quia propositum nostrum ad hominis conditionem specialiter respicit, ad ea que de ipso post hec dicenda sunt, narrationem deflecte. R. Posuit ergo Deus hominem in paradisum quasi in locum discipline et scholam uirtutum, ut ibi per obedientiam mandati exercitaretur, accepturus si persisteret premium, si preuaricaretur, penam. Quapropter in paradiso solum bonum, sed non summum positum est, ut in eo quod solum erat bonum a puritate uirtus inciperet, in eo autem quod summum non erat bonum esset quo exercitata proficeret.  Sed quia homo preuaricando obedientiam deseruit, sententia maledictionis percussus, in ea quam incorruptam acceperat, natura penam mortalitatis, quam ad omnem posteritatem suam transmitteret, seminandam accepit. Hic omnes homines ex radice uitiata mortales procreati, testimonium prime preuaricationis asserimus. Et quamuis quidem per gratiam ad uitam renascamur, omnes tamen per naturam ad mortem nascimur et damnationem.

A. Processus seculi deinde qualis fuit? R. Protoplastus Adam eiectus a sede paradisi, ut pater fieret qui non erat filius, ex ea quam latus edidit, et costa produxit, duos genuit diuisionis signum et diuisionis principium, propter quod ex illa perditionis massa iam tunc diuidi inceperunt uasa ire et uasa misericordie.  Nam iustum impius zelando dum noluit mutare quod fuit, non potuit tolerare quod uidit. Peremit itaque frater fratrem, affectum nature oblitus, et ne periret, signo perditionis accepto, uagus et profugus super terram effectus est. Testem quippe sui sceleris fugere uolens, et conscientiam non ualens, tremens et stupens, seorsum solus habitare cepit, propterea societate hominum indignus, quod societatis amicam et concordie uinculum pacem disrupit primus. Adam autem, cum esset centum triginta annorum, genuit Seth pro Abel quem occiderat Cain, eo quod semen iustum omnino perire non potuit. Seth autem centum et quinque annorum genuit Enos, qui cepit inuocare nomen Domini,  non quidem religionis institutor primus, sed paterne deuotionis egregius imitator effectus. Enos uero nonagenarius genuit Cainam. Cainam autem septuaginta annos habens genuit Malaleel. Et Malaleel sexaginta quinque annorum genuit Iared. Iared autem centum sexaginta duos annos uixit, et genuit Henoch. Et uixit Henoch annos sexaginta quinque, et genuit Mathusalem, et ambulauit Henoch cum Deo. Postquam autem genuit Mathusalem, uixit trecentos annos, et non comparuit ultra, quia tulit eum Deus extra homines mansurum, et ultra homines uicturum, ut uiuus nasciturum exspectaret socium, postea cum socio interiturus. Mathusalem autem cum uixisset centum octoginta septem annos, genuit Lamech. uixit autem Lamech centum octoginta  duos annos, et genuit Ne consummationis terminum, et perfectionis signum sub quo finem haberet iniquitas, reparationem mortalitas, equitas consummationem . Porro Cain filius Adam, auctor discordie et diuisionis caput, propaginem generationis seorsum extendens, primo genuit filium, quem uocauit Henoch, edificauitque ciuitatem, quam appellauit Henoch ex nomine filii sui, ostendens quod in hac uita mansionem quereret, et ad illam, que in futuro sanctis seruatur, hereditatem se posse peruenire desperaret. Henoch autem filius Cain genuit Irad, et Irad genuit Mauiel, Mauiel uero genuit Mathusel, et Mathusel genuit Lamech. qui occidit Cain , ut qui in primo filio suo mansionem dedicauerat, acciperet in septimo perditionem.  Sicut econtrario in linea iustorum Abel primus occiditur, et Henoch septimus, qui interpretatur dedicatio, non mortuus sed translatus memoratur, quia nimirum prius in hac uita mali quidem gaudent, sed boni tribulationem sustinent, et post cum mali pereunt, tunc boni plene a malo liberati ad uitam et gaudium sempiternum pertingunt. Lamech igitur accepit duas uxores, quarum uni erat nomen Ada, alteri Sella , primus incontinentie exemplum proponens, prius imitator patris, post interfector futurus. Genuitque Ada Iabel, qui fuit pater habitantium in tentoriis atque pastorum , superstitionis scilicet atque auaritie inuentor, et Thubal [Iubal], qui fuit pater canentium cithara et organo , lasciuiam atque luxurie mollitiem  secutus. Sella quoque genuit Tubalcain, qui fuit malleator et faber in cuncta opera eris et ferri , furori uidelicet arma ministrans. Nemam quoque genuit Sella sororem Tubalcain, que undecima generatione sua transgressionem malorum significat, et nouissima intentionem demonstrat. Quid est enim quod in generatione malorum femina nouissima ponitur, nisi ut patenter detur intelligi, quod prauorum intentio omnis ad delectationem carnalem dirigitur? Omne siquidem quod agunt in hoc fine constituunt atque inde Dei precepta transgrediuntur unde se ad promissa eius non extendunt.

A. ualde admiror, et stupeo in memetipsa cum dispositionem diuinam in rebus transactis considero  quoniam ex ipsa rerum pretereuntium ordine nescio quo pacto fixam quamdam prouidentiam attendo.

R. Quid mirum? Quia enim Deus nobis per opera sua loquitur, quid aliud quam uocem loquentis ad nos percipimus, cum oculos mentis nostre ad consideranda mirabilia eius aperimus?

A. Perge igitur, et prosequamur ea que restant, ut in his que facta sunt inuenire possimus eum qui fecit. R. Breuiter ad memoriam reuocanda sunt que diximus. A primo namque parente incipientes duas generationes seorsum extendimus, alteram per Seth, que numeri simul et progressionis sue metam in denario collocauit, alteram uero per Cain, id est malorum, cuius porrectionem septenarius continuit, multitudo autem usque ad undenarium se effudit.  Preceperat autem Deus, ne generatio iustorum propagini impiorum misceretur, ne forte succum amaritudinis traheret, si uitiate radici inserta fuisset. Primo seruabatur mandatum Dei, permansitque diu utrorumque discreta religio. Procurrente anni tempore dum mora negligentiam aleret, simulque cupiditas persuaderet presumptionem, uicit tandem amor carnis reuerentiam Creatoris. Et uidentes filii Dei filias hominum, hoc est fideles impiorum filias, quod essent pulchre, elegerunt sibi ex omnibus quascunque uoluerunt, et ingressi ad eas genuerunt homines peccatores, semen nequam, qui per impiam superbiam Deum contemnerent, et malis quotidie operibus iram atque furorem ultionis diuine in se prouocare non timerent. Et penituit Deum quod  hominem fecisset in terra . Penituit Deum, non sui mutatione sed nostri. Penituit, non quia ipse male fecerat, sed quia quod bene fecerat ipse, a bono defecerat. Ideo penituit Deum non corrigendo quod fecerat, quia bene fecerat, sed corruptum cernens quod ipse sine corruptione ad incorruptionem creauerat. Non ergo penituit eum de suo, sed de nostro penituit eum pro suo, quia quod suum erat bonum erat, quod nostrum erat malum erat, et in suo erat. Non enim alibi potuisset esse malum, quod nostrum erat, nisi in suo quod suum non erat, et ideo mota est pietas, ne periret bonum a malo, quod factum non erat ad malum. Penituit ergo Deum quod hominem fecisset in terra, et uoluit delere de terra quod malum erat in terra, et nisi iustus  stetisset coram eo, periisset radix generis humani cum uitio suo et totum corruptum cum corruptione subiisset iudicium, nisi misericordia interueniente et gratia ueritas liberasset iustum. Ne enim inuenit gratiam coram Domino, et erat Ne uir iustus atque perfectus in generatione sua , et ideo inuenit gratiam, quoniam, etsi erat comparatione pessimorum iustus, ut placere debuisset ne periret, erat tamen cur et ipse iudicium euadere non potuisset, nisi gratiam inueniret. Inuenit ergo gratiam iustus ne periret, quia etiam hoc prius ex gratia acceperat, ut iustus esset, et subeunte mundo exterminium seruatus est in mundo sine mortis periculo, qui uixerat in mundo sine dolo. Iustus  quippe erat nec sine peccato erat, sed sub peccato non erat, quia gratiam inuenerat. Propterea monstratum est ei in quo saluus esse potuisset, lignum, et uenientibus aquis illesus permanere sub arce culmine, quam ipse fabricauit iubente Deo, ut in futuro seculo semen seruaretur.

Anno igitur sexcentesimo uite Ne inundauerunt aque diluuii super terram , et deleta est omnis caro de sub celo in terra. Et erat Ne in arca ipse, et uxor eius, tres filii eius, et uxores filiorum eius , octo anime ut uiuerent et non perirent cum mundo in signum future posteritatis, et sacramentum resurrectionis, qui primum iudicium in aqua salui euaderent, ut consummationis in igne formam demonstrarent. A. Magna ualde et stupenda sunt  uniuersis opera Dei, quibus non solum preteritorum scelerum exercet iudicium, sed et futurorum format exemplum. Que mens in horum consideratione non corruat, ut non dicam subsistat, nec tota dissoluatur a semetipsa in perscrutatione? Sed quia ipsa, que pro miraculo et districtione pertimescimus, pro ueritate libenter amplecti debemus, ut ea non sentiamus ad damnationem, semper audire ad eruditionem studeamus. R. Ne intra claustra arce seuientis diluuii periculo tutus columba indice in ramo oliue uirentis cum didicisset, quod cessassent aque super terram, exiuit de arca Deo referente claustra, ac patefaciente in principium seculi uenturi. Et educta sunt pariter omnia animantia, que inibi seruabantur in posteritatis propaginem super terram. Sed et  Sem, et Cham, et Iaphet, filii eius, et uxores eorum cum eo: et cepit iterum mundus alio exortu prodire prioris generationis damna compensans . Et erat genus humanum, stirpe iam triplici, totum ut cresceret, quo ex una radice prodierat. Sem ergo et Iaphet honorem dantes principio suo benedictionem meruerunt super terram et multiplicati sunt in hereditate promissionis. Cham maledictionis heres in filio suo dolorem possidet quem ipse prior intulit paternitati. Disseminatum est deinde genus humanum, et multiplicata sunt iterum mala, et superuenerunt pariter excogitantes cogitationes malignas, ut se contra Deum erigerent, et edificarent edificationem in celo, qui corde erant in terra. Hoc fecerunt filii hominum prouocantes iram de excelso,  nec recordantes iudicia metuenda, et putauerunt ascendendo sine pena peccare, ut aquam euaderent in igne iudicandi . Et ecce machina illa contradictionis in sublime cacumen extulerat, et letabantur impii uota sua completum iri in malum, cum subito respectus desuper linguas omnium confundens malignam conspirationem dissipauit et dispersi sunt ex eo loco in omnem terram malitia non recedentes ab inuicem. In hoc tempore surrexit Heber patriarcha magnus, ut non deficerent uiri uirtutum, qui nomen bonum et dilectum Deo posteritati reliquit, ut sciant ii, qui Deo placent, quoniam transire oportet et recedere a generatione pessima. Deinde uenit Abram , nominis patrum  heres, et egressus iubente Deo de terra sua, de Ur Chaldeorum transiuit, ut ueniret in terram promissionis quia illam promiserat ei Deus. Hec est terra dilecta Deo, que ab initio fundata est, et preparata iis, qui hereditatem possidebunt, non illa gentium, que contaminatur ab impiis, sed illa, quam non uident, nec inueniunt nisi beati. Hec terra in celis est figuram habens in terra, non quod bonum hominis in terra sit, sed quia signo in terra queritur, quod in celo a spiritu possidetur. In terram itaque Chanaan uenit Abraham, et fuit peregrinus in ea omnibus diebus, spe promissionem exspectans, et non minoratus est obedientia propter dilationem, ut non immolaret unigenitum, in quo promissionem acceperat, si prouidentia diuina uoce desuper lapsa  dextram non cohibuisset parentis . Post eum successit Isaac sacrificium uiuum, stans pro patre in gaudium, et ipse decedens reliquit Iacob successorem, qui fuit luctator fortis, ut uinceret et benediceretur. Ex quo duodecim tribus orte sunt, et populus sanctus Isrel. Post hoc Ioseph a fratribus uenditur , quem mox secutus pater, cum septuaginta animabus in Aegyptum uenit, ut habitaret ibi in tempore angustie. Mortuo autem Iacob et filiis eius, cepit multiplicari Isrel, et crescere uehementer, ut manifestum fieret quod Deus Hebreorum Dominus esset in uniuersa terra. Iam enim erat populus Dei, et gens sancta segregata ab impiorum natione, ex eo pullulare incipiens quo Abraham exiuit de Ur Chaldeorum, ut separaretur  ab iis, cum quibus habitabat, et non fieret unum cum iis, ad quos pergebat. Propterea ergo populus Dei diuisus ab impiis a generatione sua primum modicus ut cresceret, ut sciant qui recta gradiuntur uia, quoniam oportet a paruis incipere, ut ad magna perueniatur. Potens est enim Deus noster modica exaltare, et alta deprimere, ut non habeat homo fiduciam in magnificentia sua, quia spes hominis mortalis est sicut ipse homo.

A. Magni isti et potentes uirtutibus uiri in seculis suis, cum quibus Deus locutus est secreta sua, qui oculis suis antiqua uiderunt, que nostra generatio miratur preterita. uelim autem nosse quales illi fuerunt, inter quos isti conuersatione probati placuerunt, ut alterutrum hinc bonorum emulatio  prouocet, illinc malorum despectio exemplum patientie confirmet. R. Erant temporibus illis mali potentes in seculo numerositate, et uiribus atque diuitiis in tantum superiores, ut bonorum uita inter eos posset esse, sed cognosci ab eis perpaucitate non posset. Iam tunc enim regna mundi in filiis huius seculi cum magno fastu et pompa surgentia, a quatuor plagis mundum cinxerant quasi proprium possessura; Assyriorum ab oriente, ubi primus regnauit Belus; et Sycioniorum ab occidente, ubi primus regnauit Agialeus - et Scytharum ab aquilone, ubi primus regnauit Thanus; et Aegyptiorum a meridie, ubi primus regnauit Mineus. Sed Assyriorum regnum potentia et uiribus famosissimum post Belum Ninus  filius eius obtinuit, qui patris affectum orbatus consolari uolens sculptilibus ad paternam imaginem fabrefactis idololatrie exordium iecit. Dum enim memoriam parentis per uultus sculptiles apud homines perpetuam facere uoluit, posteris causam primam nescientibus exemplum erroris reliquit. uidentes enim homines putauerunt diuinum aliquod imaginibus presentari, et culturam exhibentes sculptili Bel fecerunt, famosum malum in terra. Inde alii post alios mutuato [al. imitato] errore cum nomine, singuli per linguas suas una uanitate diuersa numina, Bel et Belial, et Baalim, Beelzebub quoque et Beelphegor uocauerunt. Et sic quidem sculptilium culturam humanus error suscepit, quam prius stultitia humana uana pietate instituit. Ninus autem  regnum Assyriorum uirtute et industria ampliando totam pene Asiam tandem sue ditioni subiecit, qui et Zoroastrem regem Bactrianorum bello superans interfecit, et eius maleficii codices igne concremauit, ut Dei iustitia, que cuncta disponit, recte in hoc uictoriam prestitisse uideatur impio, ut impietas non regnaret. Huius itaque anno quadragesimo tertio Abraham patriarcha natus est, qui tunc quidem obscurus latuit inter potentes huius seculi, magnus futurus et excelsus in regno Dei. Post Ninum Semiramis uxor eius gubernandum suscepit imperium, que uirilem habitum assumens, uirtuti artem superadiiciens, Indos quoque extremos populos bello perdomuit, et ad ultimos usque fines terre dilatans imperium, Babylonie muros incredibili humanis  mentibus amplitudine exstruxit, confusionem extollens ut iret ipsa in opus suum. Nam tandem in ultima confusione a filio per incestum cognita abominandum cunctis scelus perpetrans, primum uiscera sua per libidinem polluit, postea in uiscera sua ulciscentem parricidio maculauit, iusto scelere ab eo interfecta, quem scelere maiori ipsa necauerat [al. polluerat]. Suscipiens ergo filius post mortem matris lugubre imperium heres factus est, et tyrannus, trucidate parentis successor uiolentus effectus. Post hunc cucurrit Assyriorum imperium exempla scelerum ad posteros transmittens, ut in libidine semper et sanguine uersarentur, qui libidinis pariter et sanguinis tam crudele ac detestandum ab initio documentum acceperant. Nec enim decuit Babylonie regnum  aliis studiis ampliari, nisi ut immunditia et crudelitate grassarentur filii confusionis. Et quis omnes horum temporum pestilentias et confusiones enumerare queat, que per orbem terrarum regna mundi inuicem se collidentia passa sunt? Nam et Scythe, et Amazones his temporibus seminarunt nouum ac singulare malum in terris; et Aegyptus supra se uires effundens, et quasi intumescendo terminos suos egrediens, dum aliena inconsulte appetit, propria amisit, multa sunt alia, que dinumerare si nunc conaremur, ne illis quidem solis propositum nostrum sufficere potuisset, sed nos in parte totum iudicantes, uideamus quanta sit confusio huius mundi, et quemadmodum nichil tutum esse possit  in terra, gratias agentes quod hec omnia mala iam mente secura contemnimus, et quasi de tuta statione fluctuantem, et bullientem in se mundum sine periculo admiramur. A. Reuertamur iterum ad domesticam  narrationem, quia magis nunc libet audire que uera sunt, quia uana et falsa audiendo quantum illa fastidio, tantum ad ista inardesco.



LIBER QUARTUS. De inquisitione mystice arce, et de contextu historie sacre et profane, per quam cognoscitur etiam regnorum instabilitas; concluditque, rebus transeuntibus prudenter utendum. Loquitur autem in exordio, ut opinor, Ratio significata per R.


 Cum tempus iam aduenisset, ut educeret populum suum Deus de Aegypto, apparuit Moysi in rubo per  ignem ostendens caritatem ; quia ipsa est, que liberat a morte, et non est qua Deus ad hominem ueniat nisi per caritatem. Dedit ergo mandatum, ut educeret filios Isrel de Aegypto in prodigiis, et plagis, et portentis, ut ostenderet mirabilia sua, et scirent omnes gentes, quod Deus ipse est omnipotens. uenit Moyses in precepto, et scindens mare Rubrum uirga aperuit, ut daret uiam populo eunti ad salutem. Educta ergo sunt agmina filiorum Isrel de Aegypto per semitam abyssi, quos Pharao secutus in uirtute sua cum curribus et exercitibus absorptus est quasi non fuisset, et populus liberatus laudem Domino decantauit . Dehinc per deserti uiam gradientes celeste obsequium  comitatur in columna nubis et ignis preeunte uiam ostendens in inuio, in estu umbram prebens, et lucem in tenebris . Celi manna pluerunt, et spiritus congregauit uolatilium multitudinem. Petra autem fudit potum ad mensam filiorum Dei. In tantis mirabilibus significauit se Deus hominibus, ut in Sina legem daret, et mandata, et tabernaculum celestium imaginem, et arcam federis eterni cum tabulis consignatis. Post annos quadraginta ascendit Moyses in montem, et uidit terram de longe, et contestatus populum de ritu sacro mandatorum decessit in pace . Tunc Iosue minister eius surrexit, et traduxit in terram promissionis filios Isrel. Non enim potuit Iordanis sustinere sacra mirabilia, sed deterritus fugit, et uiam  patefecit, ut transirent agmina exercitus pugnaturi . Tunc Iosue gentes preliis deleuit et diuisit terram tribubus duodecim in funiculo distributionis . Post hunc Othoniel populum iudicauit, et Sangar sexcentos strauit uiros uomere . Aioth in populi liberationem periculo se dedit, et regem alienigenam nuntius crudelis exstinxit. Debbora quoque in uerbo prophetia confortata, Sisaram in torrente Cison, et Iabin, multitudinem eorum dispersit, et deleuit hostes Dei uictoria gloriosa . Dehinc Gedeon uellus expandit in area, et rore concepto, et ipse nouo triumpho lagenas et lampades cum trecentis a flumine portauit, ad bellum . Abimelech autem cerebro excusso, et uertice contrito parabolarum omen inuenit  rhammus a lignis siluarum conculcatus . Post hec Thola, et Iair Iudices fuerunt temporibus  suis . Dehinc Iephte pro uictoria belli uoto obligatus filiam immolauit, crudele posteris pietatis relinquens exemplum . Post hunc uenit Abessan iudex populi, cui successit Abialon, et ille moriens iudicem Abdon habuit successorem .

Huius temporibus famosa illa cunctis malis suis Troia Myrmidonum manibus excisa concidit, cuius erumnas, et lamentabiles casus ne te a proposito diuertam narrare deuito. Post Abdontem uenit Samson fortissimus, et ipse saluauit populum suum tempore suo mirabilibus magnis . Mille uiros strauit in mandibula capitis asinini, cum arma non haberet, spiritu irruente in eum . Et  porte fores cum postibus eius extulit in humeris ad terrorem inimicorum suorum . Mulier una uicit inuincibilem, et uirtutem horrendam cunctis femine petulantia emolliuit. Captus gaudium fecit inimicis suis, et damnatus tenebris sempiternis mole gyrum ducere iubetur, opprobrium superborum. Sed uirtus deifica iam satis ludificato illabitur, et capillo capitis pullulante pristinum robur membris marcentibus reparatur. Quassat columnas lacertis et manibus, et ruente culmine morte sua ulciscitur in hostes . Plangit Isrel, quem miratur saluatorem suum, et quem uiuum exegit ad mortem, mortuum agnouit redemptorem. Hinc Heli, quadraginta annis populum iudicauit, et ipse stultitie sue exemplum efferens, dum filiorum suorum  intemperantiam cohihere distulit, penam cum filiis pereuntibus corruens dedit . Tunc arca Dei in alienigenas deportatur propter peccata populi, sed cadens Dagon truncatus maiestati contestatur . Dehinc secreta pudoris putrefacta superbos compellunt consortium timere sanctitatis, et sic arca testamenti ad cultores pietatis remissa est. Surrexit Samuel propheta sanctus , et unxit regem populo, et Saul mandatum non seruans abiectus est, obedientie uirtutem reprobationis exemplo confirmans. Post hec in Bethleem mittitur in lentisco oliuum, et exquiritur inter fratres puer Dauid, qui pascebat oues in deserto, ut rex esset in Isrel. Spiritus autem recessit a Saule, ut requiesceret super Dauid, et cum uesania torqueretur impius,  cithara modulamine mystico impetum mitigauit. Cadit Philisteus in gladio suo, et lapide funde, et gloriosus bellator capite amputato Goliath tropeum reportauit. Hinc motus inuidia rex persequitur innocentem. Sed manus omnipotentis fortiter dirigebat, donec in solio regni humilem collocaret. Cadit in Gelbe Saul, et Ionathas; sed Dauid dilectionis memor planctum leuauit super eos. Propterea exaltatus est et magnificatus ualde, et nominatus in uniuersa terra. Subiecit hostes in fortitudine, et mensus est terram inimicorum suorum. In diebus eius exaltatum est regnum Isrel, et ipse magnificauit gloriam, et addidit ut ampliaret cultum sanctitatis . Post eum surrexit Salomon filius eius , qui edificauit  templum Domino, et ostendit sapientiam suam in operibus suis. Non enim erat sapiens in terra sicut Salomon, quem repleuerat Deus scientia et intellectu, ut inuestigaret omnia, et esset scrutator mirabilium secretorum. Sed species carnis decepit cor eius, et corruit prudentia in conspectu pulchritudinum exterarum. Propter hoc Deus scidit regnum eius in manu filii eius, et dedit illud seruo suo Ieroboam filio Nabath, ut preuaricatio surgeret in Isrel. Tunc recesserunt decem tribus, ne essent cum domo Dauid. Sed iudas stetit cum fide, ne rueret gloria Hierusalem. Ieroboam filius Nabath excogitauit malitiam de corde suo, ut firmaret impietate thronum suum, et constituit uitulos aureos, ut gloriam tolleret ab Isrel. Ibi cecidit Isrel, et  Ephraim precipitatus est, et dereliquerunt Dominum, et abierunt in nichilum, ut delerentur a terra. Tunc surrexerunt prophete, et uiri scrutatores, et locuti sunt in spiritu, ut auerterent indignationem. Et uenit Elias Thesbites  cohibens pluuiam de celo, et rorem ne stillaret super terram. Ipse traxit ignem et descendere fecit flammam desuper in ira furoris Domini, ut ostenderet uirtutem ex alto . Prophete Baal corruerunt coram eo, et preualuit solus in testamento sancto, ut daret gloriam Deo. Mortuus surrexit in prece eius quasi dormiens suscitatus, et ipse curru igneo raptus in ethera non uisus est ab hominibus ultra super terram . Eliseus rapta chlamide diuisit Iordanem, et transiuit ut staret in loco  eius spiritu duplicato. Ipse dulces fecit aquas, et cibum mortis condimento mitigauit, reuocans et ipse animas abeuntes in tabernacula sua. Agmina missa alia uia produxit ad conspectum principis demonstrans in mirabilibus multitudinem curruum ignitorum. Micheas Dominum uidit in solio suo, et regem ipsum constanter arguens, non timuit in comminationibus suis . Ionas ceto absorptus item in siccum proiicitur, ut nuntiet in mandato Niniuitis subuersionem . Isaias propheta uidens et ipse thronum Excelsi uentura predixit, et consolatus est Hierusalem in tempore angustie . Sed in his omnibus non sunt reuersi filii Isrel a uiis suis, ut redirent ad Dominum. Sed ipse quoque  Ezechias, qui placere uidebatur Chaldeis, reuelauit secreta in gloriationem. Propterea dicit Deus ut traderet populum suum in manus Chaldeorum, et misit Ieremiam sanctificatum ex utero, ut uentura prediceret. Nam Isrel persistens in auersione ad Assyrios abierat, et Iuda cum Hierusalem non timuit ne prouocaret Dominum in iracundia magna. Idcirco locutus est super eos abiectionem, et uenit rex Babylonie, et transtulit Iudam in terram suam in Chaldeos, ut deserta esset sanctificatio. Sed Ezechiel, et Daniel potentes in mirabilibus, uiderunt uisiones, et regna uentura, et consolati sunt peregrinationem in terra aliena.

Post annos septuaginta reuocauit Dominus populum suum in Hierusalem, et Esdras, et Nehemias,  et Zorobabel edificauerunt templum et ciuitatem. iehsu sacerdos magnus populum gubernauit in tempore suo, et reliquit infulis honorem post se in generationes. Sed cum furor indignationis aduenisset, surrexit Mathathias cum filiis suis ut defenderet legem Domini, et preualuerunt uiri uirtutum, ut non in perpetuum dominaretur iniquitas. Iudas Machabeus terror inimicorum suorum accinxit se ad prelium in fortitudine, et fugauit agmina, et exercitum gentium contriuit, ut staret Hierusalem. Post hunc surrexit Ionathas frater eius, et dedit se periculo pro gente sua, et ipse saluauit eos in tempore suo. Post hunc Simon frater eius suscepit imperium, ut pacem poneret in terra. Sed fraude circumuentus proximorum decessit, exemplum uirtutis posteris  relinquens. Ioannes autem filius eius uir gloriosus pro patre stetit munimentum populi temporibus suis. Sed filii preuaricationis pactum testamenti tenere noluerunt, et ideo translatum est regnum ad semen alienum. uenit enim Herodes, qui non erat de Isrel, et arripuit sceptrum dominationis in populum, ut ad exortum celestis imperii carnale regnum deficeret, et promissus a seculis rex Isrel cum non esset sceptrum in Iuda, ut prophetia impleretur, eternum reciperet quod temporale transierat.

A. In exordio magnarum rerum ab integro potius sermonem formare debemus, et idcirco placet, ut prius ea, que de superiorum temporum excursu adiicienda sunt, explicentur, ut in his, que ad salutem  ueram suscipere oportet, finem faciamus. Dic ergo nunc breuiter, quas in his, que modo cursim transisti, temporibus mundus in suis concussiones et fluctuationes passus sit. Hoc enim conducit, ut ad nostra recentes iterum ueniamus. R. Assyriorum regnum, cum multa tyrannide, et sanguinis effusione mundum longe, lateque oppressisset, nouissime ad regem uastatorem sui deuolutum est. Qui gloriam precedentium regum uita ignominiosa obfuscans, quasi uir in feminam  abierat, ignauia et turpitudine uniuersis odiosus. Hunc Arbaces prefectus Medorum obsidens uitam miseram miserabiliore morte finire cegit, regnumque illud   subito prosternens potestatem in Medos traduxit. Medorum postea regnum Perse sub Cyro rege destruxerunt; qui et ipse Chaldeorum imperio obtento Babyloniam illam a seculis famosam et obtinuit et deleuit, ne ultra glorietur mundus in sublimi. Cyrus, rex Persarum, magnificus triumphis, tantis rebus effectis nichil ultra sibi obstare putauit, et Tanaim transiens Scytharum regnum manu horrenda inuasit. Sed ut ostendatur, quod homo gloriari non debet in semetipso, sanguinem, quem uiuus sitiit, mortuus bibit. Deinde Persarum regnum cum multa diu superbia et crudelitate efferuens Macedonum tandem manibus subuertitur, et comminutum  dissipatur; hinc Aegyptus reges suos armata tyrannide.  Syria uero, et Asia, et Grecia uiscera sua mutua crudelitate dilacerant, quousque tandem  Roma potestatem suam exaltans omnium regnorum cumulum emulatur. Sic alternis agitationibus mundus nunquam stabilis esse potest, sed quidquid alteri accrescit, ut surgat, alteri decrescit, ut corruat. A. Satis est hec modo pro exemplo miserie commemorasse, ut ad ea rursum, que nos pre oculis semper habere oportet, et nunquam obliuisci, citius reuertamur. Hoc ergo nunc, ut arbitror, primum commemorandum secundum narrationis seriem, quemadmodum deficientibus regibus legitimis in Iudea, et arripiente alienigena principatum rex celestis sui aduentus quasi in hoc causam esse commodiorem uoluerit, ut suum  uindicaret imperium. R. Licet pro Iudee imperio totius mundi Factor et Dominus ad terras non descenderit, qui totum mundum suo aduentu saluare disposuit, tamen quia in Iudea tantum prophetie precesserant, et illis nuntiatus fuit, qui electi erant quasi ministri per quos dispensatio salutis omnium ageretur, propterea aduentus sui principium ex eis congrue moderari debuit, qui non pro eis tantum, sed pro omnibus fuit nasciturus. Tamen si diligentem statum uniuersitatis attendimus, non minus aduentum illius ex regno gentium, quam Iudeorum intelligi posse manifesta ratione inuenimus. Quia enim ille et Iudeorum regnum quasi suum uindicare, et gentium regnum quasi contrarium  expugnare, et sibi subiicere uenit, idcirco et in Iudea alienigenam regnantem, et in gentibus  regnum stabile ac robustum inuenire uoluit. Neque enim decuit, ut aduersarios tunc aggrederetur expugnandos, quando collapsis uiribus in semetipsis ruituri uiderentur, ne forte uictoria non fortitudini uincentis, sed subacti potius infirmitati ascribenda putaretur. Idcirco exspectauit donec mundus totus in unum uires suas conflasset imperium, et Roma uictrix super regna omnia superbo fastu caput extulisset. Tunc ergo dominante superbia humilis uenit, ut in sua humilitate celsitudinem mundi sterneret, manifeste demonstrans quantus in sua maiestate foret, qui in nostra infirmitate positus, uniuersa subiecit. Nascituro  igitur in carne humana Dei Filio, angelus ad uirginem mittitur aduentum nuntiaturus maiestatis, ut uirgo, que noua lege paritura fuit, nouo modo conciperet. Sic uirgo credula uerbum concepit per aurem, ut immaculatam conceptionem generatio incorrupta sequeretur. Natus est ergo in Bethlehem panis celi, ut reficeret mundum languidum, et positus in presepio significauit se esse pabulum animalium sanctorum. Huic angeli cum splendore lucis uenientes locuti sunt in terra pacem de excelsis et pastores currentes ad presepium iuxta eis datum signum in pannis inuenerunt inuolutum.

Stella Magos rutilans desuper excitauit, et radio splendoris sui cultores Numinis noua nouos conduxit ad cunabala. Suscitantur prophete, et currunt  obuiam uenienti, Simeon et Anna, exspectantes redemptionem Isrel, et suscepto in ulnas puero, mundo nuntiant Saluatorem. Dedicata autem primum Hierusalem ciuitate sancta aduentu suo, ut etiam gentes uisitaret, in Aegyptum deportatur ubi, completo tempore quod predefinitum erat, quasi post introitum gentium ad colligendas iterum reliquias Isrel in Iudeam reuertitur. Interim currente tempore cum uirum implesset etate corporis, eternitatis Dominus, uenit ad Ioannem apud Iordanem, ut aquas criminibus diluendis suo ingressu sanctificaret, ubi celis apertis, et throno Dei desuper coruscante, Spiritus sanctus in specie columbe descendit super eum, uoce pariter delapsa: Tu es Filius meus dilectus, in quo complacui mihi . His  mirabilibus completis tremente Baptista ascendit de Iordane Filius Dei, et exemplum formans conseruande sanctificationis desertum petiit, habitans eremum in ieiunio quadraginta dierum et noctium. Sed ut ostenderetur, quod uita hominis super terram tentatio est, et quod ubique, pugnando uincere oportet, admissus est hostis uoluntate permittentis, non seuientis potestate, et proponens suasiones ineptas ratione confutatur, potestate puniendus. Dehinc uictor obsequio angelorum honoratus, post ieiunium sibi salutem hominum esuriens procedit ad publicum, et manifesta mundum exhortatione contestans nuntiat uenisse regnum celorum. Penitentibus ueniam spondet peccatorum, persistentibus in crimine penas  uenturas gehenne tormenta in iudicio extremo preparata annuntians. Et ut ueritas ubique manifesta fieret, et nullum latere potuisset, qua uia hominem ad uitam redire oporteat, elegit duodecim discipulos ut irent in mundum uniuersum predicare Euangelium regni, et uerbum uite hominibus. Ipso autem completo mysterio, et mortem morte sua triumphans, cum reuersus fuisset ab inferis spoliato tartaro, uidentibus discipulis suis ad dexteram Patris eterni perenniter uicturus ascendit, mittens illos in mundum testificari resurrectioni uite, et baptizare in remissionem peccatorum credentes in eum. Contestantibus autem angelis uenturum ad iudicium, et iudicaturum mundum in operibus suis, in terrore horribili pauentes, continuo profecti sunt pronuntiantes  gentibus uniuersis sacra mirabilia. Repleti etenim Spiritu sancto, miraculis multis et prodigiis uerbum confirmauerunt, et ceperunt homines concurrere undique stupentes et admirantes in his que fiebant pauescenda. Tunc mundus infremuit, et antiqui erroris ritus corruere cernens amata relinquere noluit, nec suscipere incognita. Trucidantur itaque precones ueritatis, ne falsitas subuertatur, sed patientia morientium irrefragabile prebuit uiuis testimonium ueritatis. Cadentibus igitur granis paucis seges multiplicata surrexit, quia inde auctus est in uiuis numerus fidelium, unde in morientibus minui uidebatur. Mirare ergo in duodecim uiris mundum debellatum, et qualibus non est multum laboris ostendere, ut miraculum Dei, non hominum sit opus  eximium. Pauci numero et despicabiles sapientiam mundi sine eloquentia infatuauerunt, uires autem et ferocitatis impetum patientia prostrauerunt. Et surrexit fidelium numerus in uniuerso mundo, aucta fide et florente disciplina exornato sanctorum populo, exsultantibus animis pro regno celorum et uita perpetua in pressuris alacres effecti. Tunc ingemuit diabolus uinci se arte sua, et oppressum iri in eo, quo se existimauit seruos Dei oppressurum. uidit enim mundus noua bella, et uictorias insperatas, et contemni se in flore suo miratus est prius amatus sterilis. Milites autem Christi regem suum sequentes nec minis, nec blandimentis teneri potuerunt, quippe qui prospera promittentem despexerunt, nec timuerunt aduersa comminantem. Propterea celestis  uita in terra colebatur, et uirtutum flores quasi de paradiso Dei in deserto seculi pullulare ceperunt. Alii martyrio rosas, alii lilia castitate, alii puritate uiolas plantauerunt, et omnes sanctorum populi mundum sua presentia et uirtute uernantes decorauerunt. Alii miraculis coruscauerunt, alii uirtutibus et signis effulserunt, alii secreta celorum uidere meruerunt, alii uentura prenuntiauerunt, alii demones ex obsessis corporibus fugauerunt. Alii gratia sanitatum mirabiles apparuerunt. Alii in populis uirtutum exempla efferentes posterioris imitatione digni exstiterunt. Alii secreta eremi penetrantes interioris hominis habitum studiosissime coluerunt. Hi sunt adhuc quos mundus pariter minatur et odit, quorum licet humilitatem superbus despiciat, conseruationem  tamen attingere non potest infirmus.

A. Quemadmodum in patribus antiquis exempla subiecta uirtutem docuerunt, ita nunc oportet emulationem proposita inspectione nouis exemplaribus suscitare. R. Duodecim uiri in primis mundum debellauerunt electi a Christo in miraculum concertationis, ut ueteres figuras noua ueritate adimpleret. uellus enim carnis iam rorem conceperat Deitatis, et electi de cunctis flumine hausto cum lagenis et tubis ad prelium perrexerunt. Non fuerunt arma miraculo pugnaturis, sed lampades latuerunt dum uasa testea frangerentur. Dextre tubas baiularunt, ut in omnem terram exiret sonus eorum et honor uerbi corporis obsequio in sui clarificatione uteretur,  dum conscissis uiribus in morte carnis lampades miraculorum coruscarent. Non ergo stare potuerunt hostes uisis mirabilibus contra Dei bellatores, et castra Madiam in toto mundo timore constrata lumini coruscanti reuerentiam prebuerunt. Petrus autem uexillum efferens crucis primus hostes aggreditur, et ut impios sacerdotes debellaret assumpto secum Ioanne uerbi amico ascendit in templum. Ad imperium autem libentis claudus prosiliens statim turbas populorum in unum congregauit, et contestante Petro in conspectu omnium resurrectionem in Christo  agmina multiplicauit in millibus. Post hec in synagoga pontificum contumaciam humiliauit rationis constantia, quia reserato carceris ingressu, angelis famulantibus, in  templo docuerunt. Cum autem quinque millia hominum docentibus apostolis credidissent, tribus millibus adiunctis, consummatus est numerus ad beatitudinem consignatus. Sed hostes zelantes tantam gloriam ferre non potuerunt, et quia digni inuenti non sunt qui reciperentur in uocationem acquisitionis, medicos salutis eiecerunt. Tunc Philippus eleuata lampade signorum tuba predicationis insonuit, et antiquum prophetarum certamen consummaturus Samariam aggreditur ueterem eorum parentem. Iamque enim eleuatus in curru Agnum predicauerat immolatum prophetarum excipiens excolenda noualia, et ideo alienigena baptizato, ab alienatis reuocauit. Mattheus Aethiopiam, Bartholomeus et Thomas Indiam, Andreas Achaiam, Ioannes  Asiam, Simon et Iudas Zelotes Persidem, et caput illud antiquum superbie Babyloniam aggressi subegerunt. Paulus uero ultimus tempore, primus certamine Greciam magnam, et insulas regionum ab Hierusalem ad fines multos perdomuit, ut tandem cum Petro principe consors potestatis in culmine mundi triumpharet. Deinde milites ducum industria exercitati que commemoranda et digna relatu gesserint, si cuncta dici non possunt, non sunt silentio pretereunda uniuersa. Primus Stephanus audens preeuntem regem secutus ad prelium, hostes prouocauit, sine formidine consistens in multitudine inimieorum, et cum fremerent indignantes, et unum multi superare non possent, ille Iesum ad dexteram Dei uidere contestatur, ut quo propugnatore in auxilio  opportuno inuincibilis esset turbe ostenderet. Sed cum lapides torrentes ad impetum ferocium uolitarent, nocentes miseratus genua curuauit in precem, ibique immaculatum Deo spiritum commendans Sauli conuersionem obtinuit cum salute multorum. Iacobus autem pertinaciam Iudee non abhorrens gladio triumphauit penam relinquens tyranno, ut sanctorum patientia demonstretur in sustentatione ordinata habitura iudicium cum potentia. Hinc alii atque alii fortiter agentes per diuersa preliorum certamina constantiam tenuerunt, ut in omni gente fidei palma floreret, et qui electi fuerunt ab initio, intrarent in repromissionem. Petrus enim Rome throno ueritatis constituto per crucem triumphans  ascenderat, et Clemens successor cathedre infulam pontificalem acceperat. Qui et ipse lacessitus fortiter laborem sustinuit, et ne castra Dei impetus inimicorum concuteret, ultro se opponens dignitatem tradite potestatis martyrio compensauit. Dionysius Areopagita, accepto mandato Galliam penetrauit, et pugnans ut uinceret, preualuit stabilire leges celi in terra. Ipse enim, ut ostenderet uiam uite, propter testimonium ueritatis uerbum sanguine consecrauit, et ne mors uitam hereditaret, in mortuis uite signum faciens, caput manibus baiulauit occisus.

Laurentius in craticula ignem uicit, et flammas incendii et Cesarem stupefactum arguens carnem edendam obtulit frustra seuienti in carnem. uincentius autem nominis sui memor tyrannum derisit  crudelia comminantem, et ungulas cum equuleo despiciens, flagra quoque et incendia superauit. Et erat haud modicum nisi et femine ad prelium properarent uiros confundere in iudicio equitatis. uenit Agatha, et mammillas prebuit amputandas, ostendens quod ad ferrum non expauesceret Spiritu sancto confortata, ut lac fidei credentibus ministraret. Agnes inter flammas ambulauit intrepida, ut sexum et etatem natura miraretur martyrio robustam, que sensu consueuit necdum maturo consistere. Margarita bellans uicit admirabili constantia, ut mentem carnis tormenta non subderent in abalienationem equitatis. Hostem enim in manifestam producit confusionem, qui uictus retrorsum foris paruit, duplici ignominia confutandus. Cecilia coronas merebatur [al.  mercabatur] merito castitatis probata, iuuenibus incorruptionis lilia amplexantibus cum fide, ubi rosas etiam miscuit cum purpura in martyrio cruoris decoranda. Lucia autem sponsum predonem castitatis ad immortalis aspectum [al. apicem] conferre non dignata  opes pauperibus erogauit, ut post oblata munera seipsam Deo holocaustum superimpenderet suauitatis. Compensauit autem uirilis sexus infantilis uictorias feminarum, ut undique circumstarent palme triumphorum in gloria Dei.

uenit uitus puer et ipse annis uirtutem adiiciens pugnauit uiriliter, coronam arripiens per uulnera pretiosa, nunquam exemplo glorie et fortitudinis emulationi futurus sine stupore spectabilis. Cyricus  cum matre, tanta pertulit et tam horrenda tormentorum genera, ut quid amplius mireris non inuenias, nisi forte infantiam cumulandam existimes gloria ad laudem constantie muliebris. uenerat ut iam mundus patientia uinceretur bellatorum Christi, et efferbuit pusillum plus solito in nouissima defectione pacandus. Iam enim millia multa simul mandat perimenda, et grassatur in turmas populorum cede crudeli, quoniam uictum expauit congressu certaminis singularis.

Gloriosa Thebeorum agmina legiones suas ad martyrii palmam armauerunt, ut iam uoti esse pro Christo mori, non necessitatis constaret. Nam et molam uictor post ungulas et equuleum cum laureis  seuientis tyranni trucibus edictis non territus elisit, et trocleas comminuit, quia angelus Dei sua presentia inuictum animo martyrem patenti miraculo clarificauit ut uinceret. uox enim elapsa desuper uicisse uictorem palam protestatur, quia palmas triumphorum  ut confunderentur semper, aliquando audire debuerunt. Et alii atque alii plurimi quasi uno et uere uno duce spiritu ultro se ad martyria offerentes, ostenderunt se amplius posse patiendo, quam ii, qui insania uexabantur, potuerunt nocendo. Non ergo ultra se potuit continere ut confusionem sui non erubesceret mundus, sed dedit manus patientia superatus, ne totus occideret, si seuitiam in membris, que resecabantur iu fine prolongaret. Non  enim causa perire potuit iustitie eterne, et ideo cessauit aliquando iniquitas persequentium, et patientium uirtus sicut non nouit cedere, sic minis minui non nouit. Ceciditque altitudo potentie contradictionis, et ferocitas minarum impietatis pacata est in humiliationem peccatorum sine contradictione, ut mandaretur placabilis, et summus pontifex Syluester fontem uiuum regis precibus in terrore magno complacatus in purificationem demonstrauit. Ipse uero cum cognouisset uirtutem Altissimi in lauacro emundationis, precepit aras demonum et culturas coinquinationis finem habere in ruinam confusionis, ut uere rex fieret in equitate, qui prius fuerat persecutor. Sacerdos autem Dei sacra confirmatus gratia, potentia uerborum et ratione confutauit  rebelles et incredulos, mystica legis edisserens sacramenta in concione populorum frequentium regis et principum cum indicibus propositionum, atque inde miraculis crebrescentibus ipsum esse Iesum Christum, qui in hunc mundum pro salute hominum aduenerat Dei Patris imperio palam omnibus uerissime confirmauit. Fulget crucis uexillum in loco sanctitatis, et regina compos uoti cum gaudio remeauit, nec potuit ultra signo glorie sublimato potestas aduersa prosperari.

Post hec ergo in toto mundo lilia pacis pullulare ceperunt, et Ecclesia mater iam martyrum purpura decorata, confessorum quoque candore adornari gaudebat. Non enim in uno tantum loco fulsit gratia, sed ad fines usque orbis terrarum uernantia  spectacula ager plenus benedictione pandebat. Nam et deserta in ubertatem uersa infusionem pinguedinis superne dum acciperent in iucunditate floruerunt. Plena erant inuia, et sicca fluenta manabant gratia. Paulus enim, et Antonius, et Hilarion, lapides pretiosi inuenti sunt, ubi non erat pretium et decor, et ipsi in fundamento positi mirabilem structuram superedificauerunt, ut edificaretur domus saltus Libani in deserto, et saltus in Carmel computaretur ad Libanum. Macarius, et Pannucius, et Arsenius, et Pastor iuncto sibi Moyse in spiritu eodem et uirtute populum multum Deo ad terram promissionis per desertum seculi traduxerunt, et cum his omnes nominati, et potentes in mirabilibus uiri  sancti, et electi transierunt. Ut autem filie quoque Pharaonis domum uerus Salomon edificaret, Ephrem, et Basilius, et Gregorius, Hieronymus, et Ambrosius, et Augustinus cum multis aliis per orbem terrarum columne erecti sunt, mira sapientia fabricati et sculpti in omnem formam decoris et gratie. Nam Gregorius alter spiritu plenus, et ipse domum uario decore adornauit, ministrans pulchritudines multas et iucunditates ueritatis. Martinus, et Nicolaus, et Benedictus miraculis effulserunt in sanctitate mirabili, et in his omnibus plenitudo in finem properans, alios quoque omnes qui uocati sunt associans, quotidie consummatur. Unde nos considerare oportet quanta illic gloria futura sit, cuius simulacrum est omne hoc quod cernimus,  exiguum quidem excellentia decoris quo tendit ut perficiatur, quoad nobis sit consummatum. Illuc animos erigere atque intimis desideriis properare debemus, ne forte in eo quod iam uidimus speciem boni, in opprobrium agnitionis prospexerimus, et fructum in gaudium felicitatis non capiamus. Hoc enim totum imago est Hierusalem celestis in terra, ad quam bene in gradibus uirtutum ascenditur ab iis qui presenti emulatione ad ueram pacem, stabilitatemque eternam totis desideriis colliguntur. Multi et uarii sunt sermones hominis, quia cor hominis, unum non est. Nam, quia intus mens fonte ueritatis per multa desideria scinditur, propterea foris sermo in multas assertiones deriuatur. Salomon uite humane incertum considerans, et qualiter inconstantia  fluctuaret mortalitatis conditio, dum et foris rerum mutabilium uarietate quatitur et intus desideriorum inconstantia dissipatur, utrumque hoc in semetipso exemplo pariter et eruditione proposuit, cum se et rerum transitu, et mentis defectu toties mutatum ostendit. Audiuimus enim iam supra quoties animum suum de alia appetenda transtulerit, et cum experimento rerum admonitus de uanitate presentium semper habita despexerit, tamen fluctibus  concupiscentie sue iactatus nunquam ambire cessauerit habenda. Quia enim existimauit se in rebus transeuntibus stabile inuenire posse, ubi delectationem suam tranquilla pace, inconcussa stabilitate defigeret, idcirco quoties in rebus habitis uel id quod concupierat inuenit, uel quod amauerat perdidit, ad alia rursum appetenda conuersus desiderium suum uel supplere, uel reparare contendit. Nunc autem tandem omnibus experimento probatis mutabilium conditionem agnoscit, et quod nichil ex omnibus, que transeunt, perpetuo stare possit, fatetur dicens: Omnia tempus habent, et suis spatiis transeunt uniuersa . Omnia tempus habent, ut nichil perpetuum, semperque permanens inueniatur, sed omne quod est aut aliud subsequatur  ut non ab initio ueniat, aut precurrat aliud ut usque ad finem se non extendat. Omnia etiam tempus habent, uidelicet certum ac definitum, uel quando incipiant, uel quando finiantur. Siue etiam quandiu subsistant, ut prudens animus in his omnibus non putet aliquid esse, quod semper stare possit, ut in eo fiduciam ponat, sed potius ueris, et permanentibus bonis se conformans, ita rerum mutabilium uanitatem despiciat, ut licet unaquaque re pro tempore utatur dum presens est, nunquam tamen in eius transitu animum a statu suo declinare permittat. Ille enim prudentissimus est, qui sic scit transeuntia in usum uertere, ut tamen non norit in eorum defectu mentem a sua stabilitate declinare. Male ergo fecit cum quedam sibi  ex omnibus ad iucunditatem elegit, et in eis felicem se esse posse credidit, quia et omnia suo tempore bene utenti bona sunt et tamen omnia, que mutabilitati subiacent, licet in miseria qualemcunque consolationem prebeant, felicitatem tamen conferre non possunt. Nihil ergo suo tempore abiiciendum, et nichil non suo tempore eligendum; sed sic animus ad usum temporis preparetur, ut tamen ad mutabilitatem temporis non mutetur.





ERUDITIONIS DIDASCALICAE LIBRI SEPTEM.



LIBER PRIMUS, - DE STUDIO LEGENDI,



Cuius hec sunt capitula:

CAP. I. Duo esse precipua, quibus ad scientiam quisque instruitur.---CAP. II. De origine artium, et anime perfectione.---CAP. III. Quod studium sapientie philosophia sit.---CAP. Iu. Triplicem esse uim anime, et solum hominem ratione preditum.---CAP. u. Que res ad philosophiam pertineant.---CAP. uI. De ortu theorice, practice, mecanice.---CAP. uII. De tribus rerum differentiis.---CAP. uIII. De mundo superlunari et  sublunari.---CAP. IX. In quo homo similis sit Deo.---CAP. X. De triplicibus operibus.---CAP. XI. Quid sit natura.---CAP. XII. De ortu logice.---CAP. XIII. Epilogus supradictorum.



CAP. I. Duo esse precipua, quibus ad scientiam quisque instruitur; et que sit operis huius materia.


Due precipue res sunt, quibus quisque ad scientiam instruitur: uidelicet lectio et meditatio, e quibus lectio priorem in doctrina obtinet locum: et de hac tractat liber iste dando precepta legendi. Tria autem sunt precepta magis lectioni necessaria. Primum ut sciat quisque quid legere debeat. Secundum, quo ordine legere debeat, id est, quid prius, quid posterius. Tertium: quomodo legere debeat. De his tribus per singula agitur in hoc libro. Instruit autem tam secularium quam diuinarum Scripturarum lectorem: unde et in duas partes diuiditur, quarum unaqueque tres habet distinctiones.  In prima parte docet lectorem artium, in secunda diuinum lectorem. Docet autem hoc modo, ostendendo primum, quid legendum sit; deinde quo ordine, et quomodo legendum sit: ut autem sciri possit, quid legendum sit, in prima parte primum enumerat originem omnium artium; deinde descriptionem et partitionem earum, id est, quomodo unaqueque contineat aliam, uel contineatur ab alia, secans philosophiam a summo usque ad ultima membra. Deinde enumerat auctores artium; et postea ostendit, que ex his uidelicet artibus precipue legende sint. Deinde etiam quo ordine et quomodo legende sint, aperit. Postremo legentibus uite sue disciplinam prescribit: et sic finitur prima pars. In secunda parte determinat que Scripture diuine  appellande sint; deinde numerum et ordinem diuinorum librorum et auctores eorum, et interpretationes nominum. Postea agit de quibusdam proprietatibus diuine Scripture, que magis sunt necessarie. Deinde docet. qualiter legere debeat sacram Scripturam is, qui in ea correctionem morum suorum, et formam uiuendi querit. Ad ultimum docet illum, qui propter amorem scientie eam legit: et sic secunda quoque pars finem accipit.



CAP II. De origine artium, et anime perfectione.

Omnium expetendorum prima est sapientia, in qua perfecti boni forma consistit. Sapientia illuminat hominem, ut seipsum agnoscat, qui ceteris similis fuit, cum se pre ceteris factum esse non  intellexit. Immortalis quippe animus sapientia illustratus respicit principium suum, et quam sit indecorum, agnoscit, ut extra se quidquam querat: cui quod ipse est, satis esse poterat. Scriptum legitur in tripode Apollinis: , id est Nosce teipsum; quia nimirum homo si non originis sue immemor esset, omne quod mutabilitati obnoxium est, quam sit nichil, agnosceret. Probata apud philosophos sententia: Animam ex cunctis nature partibus asserit esse compactam. Et Timeus Platonicus: Ex diuidua et indiuidua, mistaque substantia; itemque eadem et diuersa, et ex utroque  commista natura, quo uniuersitas resignatur, formauit. Ipsa namque et initia, consequuntur, capit: quia et inuisibiles per intelligentiam rerum causas comprehendit, et uisibiles actualium formas per sensuum passiones colligit; sectaque in orbes geminos motum glomerat, quia siue per sensus ad sensibilia exeat, siue per intelligentiam, ad inuisibilia ascendat, ad seipsam rerum similitudines trahens regyrat: et hoc est, quod eadem mens, que uniuersorum capax est, ex omni substantia atque natura, quo similitudinis representet figuram coaptatur. Pythagoricum namque dogma erat, similia similibus comprehendi; ut scilicet anima rationalis nisi ex omnibus composita foret, nullatenus omnia comprehendere posset,  secundum quod dicit quidam:

Terram terreno comprendimus, ethera flammis,
Humorem liquido, nostro spirabile flatu.
Nec tamen existimare debemus uiros in omni rerum natura peritissimos, hoc de simplici essentia sensisse, quod ulla se partium quantitate distenderet, sed ut apertius mirabilem eius demonstrarent potentiam, dicebant ex omnibus naturis constare: non secundum compositionem, sed secundum compositionis rationem. Neque enim hec rerum omnium similitudo aliunde aut extrinsecus anime aduenire credenda est, sed ipsa potius eam in se, et ex se natiua quadam potentia et propria uirtute capit. Nam sicut uarro in Periphysion dicit: Non omnis uarietas extrinsecus rebus accidit, ut necesse  sit quidquid uariatur, aut amittere aliquid quod habuit, aut aliquid aliud et diuersum extrinsecus quod non habuit assumere. uidemus quod paries extrinsecus, adueniente forma imaginis cuiuslibet similitudinem accipit: cum uero impressor metallo figuram imprimit, ipsum quidem non intrinsecus, sed ex propria uirtute et naturali habilitate aliud iam aliquid representare incipit. Sic nimirum mens rerum omnium similitudine insignita, omnia esse dicitur, atque ex omnibus compositionem suscipere, non integraliter, sed uirtualiter atque potentialiter continere. Et hec est illa nature nostre dignitas, quam omnes eque naturaliter habent, sed non omnes eque nouerunt. Animus enim corporis passionibus  consopitus, et per sensibiles formas extra semetipsum abductus, oblitus est quid fuerit, et quia nil aliud fuisse se meminit, nil preter id quod uidetur, esse credit. Reparatur autem per doctrinam, ut nostram agnoscamus naturam, et ut discamus extra non querere, quod in nobis possumus inuenire. Summum igitur in uita solamen est studium sapientie, quam qui inuenit, felix est, et qui possidet, beatus.



CAP. III. Quod studium sapientie philosophia sit.

Primus omnium Pythagoras studium sapientie philosophiam nuncupauit, maluitque philosophus  quam sophos dici. Nam antea sophi, id est sapientes uocabantur. Pulchre equidem inquisitores ueritatis non sapientes sed amatores sapientie uocat; quia nimirum adeo latet omne uerum, ut eius amore quantumlibet mens ardeat, quantumlibet ad eius inquisitionem surgat, difficile tamen ipsam, ut est, ueritatem comprehendere queat. Philosophiam autem earum rerum, que uere essent, suique immutabilem substantiam sortirentur, disciplinam constituit. Est autem philosophia amor et studium et amicitia quodammodo sapientie, sapientie uero non huius, que in ferramentis quibusdam, et in aliqua fabrili scientia notitiaque uersatur, sed illius sapientie, que nullius indigens, uiuax mens, et sola rerum primeua ratio est. Est autem hic  amor sapientie, intelligentis animi ab illa pura sapientia illuminatio, et quodammodo ad seipsam retractatio atque aduocatio, ut uideatur sapientie studium diuinitatis et pure mentis illius amicitia. Hec igitur sapientia cuncto animarum generi meritum sue diuinitatis imponit: et ad propriam nature uim puritatemque reducit. Hinc nascitur speculationum cogitationumque ueritas, et sancta puraque actuum castimonia. Quoniam uero humanis animis hoc excellentissimum bonum philosophie comparatum est, ut uie filo quodam procedat oratio, ab ipsis anime efficientiis ordiendum est.



CAP Iu. Triplicem esse uim anime, et solum hominem ratione preditum.

Triplex omnino anime uis in uegetandis corporibus  deprehenditur: quarum una quidem uitam solum corporis subministrat, ut nascendo crescat, alendoque subsistat. Alia uero sentiendi iudicium prebet. Tertia ui mentis et ratione subnixa est. Quarum quidem prime id officium est, ut creandis, nutriendis alendisque corporibus presto sit: nullum uero prestet rationis sensusue iudicium. Hec autem est herbarum atque arborum, et quidquid terre radicitus affixum tenetur. Secunda uero composita atque coniuncta est, ac primam sibi sumens et in partem constituens, uarium, de quibus potest capere, ac multiforme iudicium capit. Omne enim animal, quod sensu uiget, idem et nascitur, et nutritur, et alitur. Sensus uero diuersi sunt, et usque  ad quinarium numerum crescunt: ita quidquid tantum alitur, non etiam sentit. Quidquid uero sentire potest, etiam alitur, et ei prima quoque uis anime, nascendi scilicet atque nutriendi, probatur, esse subiecta. Quibus uero sensus adest, non tantum eas rerum capiunt formas, quibus sensibili corpore feriuntur presente; sed abscedente quoque sensu sensibilibusque sepositis, cognitarum sensu formarum imagines tenent, memoriamque conficiunt: et prout quodque animal ualet, longius breuiusque custodit. Sed eas imaginationes confusas atque ineuidentes sumunt, ut nichil ex earum coniunctione ac compositione efficere possint: atque idcirco meminisse quidem nec eque omnia possunt, amissam obliuionem recolligere ac reuocare non possunt.  Futuri uero iis nulla cognitio est. Sed uis anime tertia, que secum priores alendi ac sentiendi trahit, iisque uelut famulis atque obedientibus utitur: eadem tota in ratione constituta, eaque uel in rerum presentium firmissima conclusione, uel in absentium intelligentia, uel in ignotarum inquisitione uersatur. Hec humano tantum generi presto est, que non solum sensus imaginationesque perfectas, et non inconditas capit, sed etiam pleno actu intelligentie quod imaginatio suggessit, explicat atque confirmat. Itaque  huic diuine nature non ea tantum in cognitione sufficiunt, que subiecta sensibus comprehendit, uerum etiam ex sensibilibus imaginatione concepta, et absentibus rebus nomina indere potest, et quod intelligentie  ratione comprehendit, uocabulorum quoque positionibus aperit. Illud quoque ei nature proprium est, ut per ea, que sibi nota sunt, ignota inuestiget. Et non solum unumquodque an sit, sed quid sit etiam, et quale sit, nec non et cur sit oportet agnoscere.

Quam triplicem anime uim sola  nominum natura sortita est. Cuius anime uis intelligentie motibus non caret, quia in his quatuor proprie uim rationis exercet. Aut enim aliquid an sit, inquirit, aut sic esse constiterit, quid sit, addubitat; quod si etiam utriusque scientiam ratione possidet, quale sit unumquodque, ratione inuestigat, atque in eo cetera accidentium momenta perquirit. Quibus cognitis, cur ita sit querit, et ratione  nichilominus inuestigat. Cum igitur hic actus sit humani animi, ut semper in presentium comprehensione, aut in absentium intelligentia, aut in ignotorum inquisitione atque inuentione uersetur: duo sunt in quibus omnem operam uis anime ratiocinantis impendit: unum quidem ut rerum naturas inquisitionis ratione cognoscat; alterum uero, ut ad scientiam prius ueniat, quod post grauitas mortalis exerceat.



CAP. u. Que res ad philosophiam pertineant.

Sed, ut uideo, inextricabilem iam ipso loquendi ordine labyrinthum incidimus, ubi nobis non perplexus sermo, sed res obscura difficultatem pariat. Quia enim de studio sapientie loqui suscepimus,  idque solis hominibus quodam nature priuilegio competere attestati sumus: consequenter nunc omnium humanorum actuum moderatricem quamdam sapientiam posuisse uidemur. Si enim brutorum animalium natura, que nullo regitur rationis iudicio, motus suos secundum solas sensnum passiones diffundit, et in appetendo seu fugiendo aliquid, non intelligentie utitur discretione, sed ceco quodam carnis affectu impellitur: restat ut rationalis anime actus ceca cupiditas non capiat, sed moderatrix semper sapientia precedat. Quod si uerum esse constiterit, iam non solum ea studia, in quibus uel de rerum natura uel disciplina agitur morum, uerum etiam omnium humanorum actuum seu studiorum rationes non incongrue ad philosophiam pertinere  dicemus. Secundum quam acceptionem sic philosophiam definire possumus. Philosophia est disciplina omnium rerum humanarum atque diuinarum rationes plene inuestigans. Nec mouere debet quod supra diximus: Philosophiam esse amorem et studium sapientie: non huius, que instrumentis explicatur, ut est architectura, agricultura, et cetera huiusmodi, sed eius sapientie, que sola rerum primeua ratio est. Potest namque idem actus et ad philosophiam pertinere secundum rationem suam, et ab ea excludi secundum administrationem. uerbi gratia, ut de presenti loquamur, agriculture ratio philosophi est, administratio rustici. Preterea opera artificum, etsi natura non sint, imitantur tamen naturam, et sui exemplaris formam  ratione exprimunt. uides iam, qua ratione cogimur philosophiam in omnes actus hominum diffundere, ut iam necesse sit, tot esse philosophie partes, quot sunt rerum diuersitates, ad quas ipsam pertinere constiterit.



CAP. uI. De ortu theorice, practice, mechanice.

Omnium autem humanarum actionum seu studiorum, que sapientia moderantur, finis et intentio ad hoc spectare debet: ut uel nature nostre reparetur integritas, uel defectuum, quibus presens subiacet uita, temperetur necessitas. Dicam apertius quod dixi. Duo sunt in homine: bonum et malum, natura et uitium. Bonum quia natura est, quia corruptum est, quia minus est, exercitio reparandum est. Malum, quia uitium est, quia corruptio  est, quia natura non est, excludendum est. Quod si funditus exterminari non potest, saltem adhibito remedio temperandum est. Hoc est omnino quod agendum est, ut natura reparetur, et excludatur uitium. Integritas uero uite humane duobus perficitur: scientia et uirtute, que nobis cum supernis et diuinis substantiis similitudo sola est. Nam homo cum simplex natura non sit, sed gemina compactus substantia, secundum unam partem sui, que potior est, et  que ipse est, immortalis est: secundum alteram uero partem, que caduca est, que sola his, qui nisi sensibus fidem prestare nesciunt, cognita est, mortalitati et mutabilitati obnoxius est: ubi toties mori necesse est, quoties amittere id quod est. Et hec  est ultima pars rerum, que principium et finem habet.



CAP. uII. De tribus rerum differentiis.

Sunt autem in rebus alia, que nec principium habent, nec finem, et hec eterna nominantur: alia que principium quidem habent, sed nullo fine clauduntur: et dicuntur perpetua; alia que initium habent et finem; et hec sunt temporalia. In primo ordine id constituimus, cui non est aliud esse, et id quod est, id est, cuius causa et effectus diuersa non sunt: quod non aliunde, sed a semetipso subsistere habet: ut est solius nature genitor et artifex.

Illud uero, cui aliud est esse: et id quod est, id  est, quod aliunde ad esse uenit, et ex causa precedente in actum profluxit, ut esse inciperet, natura est, que mundum continet omnem. Idque in gemina secatur. Est quiddam, quod a causis suis primordialibus ut esse incipiat, nullo mouente ad actum prodit; solo diuine uoluntatis arbitrio: ibique immutabile omnis finis atque uicissitudinis expers consistit. Eiusmodi sunt rerum substantie, quas Greci dicunt: et cuncta superlunaris mundi corpora, que etiam ideo quod non mutentur, diuina appellata sunt. Tertia rerum est, que principium et finem habent, et per se ad esse non ueniunt, sed sunt opera nature que oriuntur super terram, sub lunari globo, mouente igne artifice, qui ui quadam descendit in res sensibiles procreandas. De illis ergo dictum est: Nihil in mundo moritur,  eo quod nulla essentia pereat. Non enim essentie rerum transeunt, sed forme. Cum uero forma transire dicitur, non sic intelligendum est, ut aliqua res existens perire omnino, et esse suum amittere credatur, sed uariari potius; uel sic fortassis, ut que iuncta fuerant, ab inuicem separantur; uel que separata erant, coniungantur; uel que hic erant, illuc transeant; uel que nunc erant tunc subsistant, in quibus omnibus esse rerum nichil detrimenti patitur. De iis dictum est: Omnia orta decidunt, et aucta senescunt; eo quod cuncta nature opera, sicut principium habent, ita etiam a fine aliena non sunt. De illis dictum:

De nichilo nichil, in nichilum nil posse reuerti.  
Et eo quod omnis natura et primordialem habet causam, et subsistentiam perpetuam. De iis dictum est:

Et redit in nichilum, quod fuit ante nichil:
eo quod omne opus nature sicut temporaliter ex occulta causa in actum profluit: item eodem actu temporaliter destructo eo, unde uenerat, reuersurum sit.



CAP. uIII. De mundo superlunari et sublunari.

Hinc est, quod mathematici mundum in duas partes diuiserunt: in eam scilicet partem, que est a circulo lune sursum, et in eam, que deorsum est. Et superlunarem mundum, eo quod ibi omnia a primordiali lege consistant, naturam appellabant  sublunarem opus nature, uidelicet superioris; quia omnium genera animantium, que in eo uitalis spiritus infusione uegetantur, a superioribus per inuisibiles meatus infusum nutrimentum accipiunt: non solum, ut nascendo crescant, sed etiam ut alendo subsistant. Eumdem etiam superiorem mundum tempus uocabant, propter cursum et motum siderum, que in eo sunt: inferiorem temporalem, quia secundum motus superiores agitur. Item superlunarem, propter perpetuam lucis et quietis tranquillitatem elysium. Hunc autem propter inconstantiam et confusionem rerum fluctuantium, infernum nuncupabant.

Hec paulo latius prosecuti sumus, ut ostendamus  hominem, qua in parte mutabilitatis particeps est, in ea quoque necessitati esse obnoxium: in ea uero, qua immortalis est, diuinitati esse cognatum. Ex quo colligi potest id, quod supra dictum est; quod uidelicet omnium humanarum actionum ad hunc finem concurrit intentio, ut uel diuine similitudinis imago in nobis restauretur, uel huius uite necessitudini consulatur, que quo facilius ledi potest aduersis, eo magis foueri et conseruari indiget.



CAP. IX. In quo homo similis sit Deo.

Duo uero sunt que diuinam in homine similitudinem reparant, id est, speculatio ueritatis et uirtutis exercitium; quia in hoc similis Deo est, quod sapiens et iustus est, sed iste mutabiliter, ille  immutabiliter et sapiens et iustus est. Illarum uero actionum, que huius uite necessitudini deseruiunt, trimodum genus est. Primum, quod nature instrumentum administrat; secundum, quod contra molesta, que extrinsecus accidere possunt, munit; tertium, quod contra iam illata prestat remedium. Cum igitur ad reparandam naturam nostram intendimus, diuina actio est: cum uero illi quod infirmum in nobis est, necessaria prouidemus, humana. Omnis ergo actio uel diuina est, uel humana. Possumus autem non incongrue illam  intelligentiam appellare: hanc uero  scientiam uocare. Si igitur sapientia, ut supra dictum est, cunctas, que ratione fiunt, moderatur  actiones: consequens est iam ut, sapientiam has duas partes continere, id est, intelligentiam et scientiam dicamus. Rursus intelligentia, quoniam et in inuestigatione ueritatis, et in morum consideratione laborat, eam in duas species diuidimus; in theoricam, id est speculatiuam; et practicam, id est actiuam: que etiam ethica, id est moralis appellatur. Scientia uero, quia opera humana prosequitur, congrue mechanica, id est adulterina uocatur.



CAP. X. De triplicibus operibus.

Sunt etenim triplicia opera, id est, opus Dei, opus nature, opus artificis imitantis naturam. Opus Dei est, quod non erat creare: unde illud: In principio creauit Deus celum et terram . Opus  nature, quod latuit ad actum producere: unde illud: Producat terra herbam uirentem , etc. Opus artificis est disgregata coniungere, uel coniuncta segregare: unde illud: Consuerunt folia ficus, et fecerunt sibi perizomata . Neque enim potuit uel terra celum creare, uel homo herbam producere; quia nec palmum ad staturam suam adiicere potest. In his tribus operibus conuenienter opus humanum, quod natura non est, sed imitatur naturam, mechanicum, id est, adulterinum nominatur: quemadmodum et clauis subintroducta mechanica dicitur. Qualiter autem opus artificis imitetur naturam, longum esset et onerosum prosequi per singula. Possumus tamen exempli causa in  paucis id demonstrare. Qui statuam fudit, hominem intuitus est. Qui domum fecit, montem respexit. Quia enim, ut ait Propheta, Qui emittis fontes in conuallibus, intra medium montium pertransibunt aque : eminentia montium aquas non retinet: ita domus in altum quoddam cacumen leuanda fuit, ut irruentium tempestatum molestias tuto excipere posset. Qui usum uestimentorum primus adinuenit, considerauit, quod singula queque nascentium propria quedam habeant munimenta, quibus naturam suam ab incommodis defendunt. Cortex ambit arborem, penna tegit uolucrem, piscem squama operit, lana ouem induit, pilus iumenta et feras uestit, concha testam excipit: ebur elephantem iacula non timere facit. Nec tamen sine  causa factum est, quod cum singula animantium nature sue arma secum nata habeant, solus homo inermis nascitur et nudus. Oportuit enim, ut illis, que sibi prouidere nesciunt, natura consuleret: homini autem ex hoc etiam maior reperiendi occasio prestaretur, cum illa, que ceteris naturaliter data sunt, propria ratione sibi inueniret. Multo enim nunc magis enitet ratio hominis hec eadem inueniendo, quam habendo claruissset. Nec sine causa prouerbium sonat, quod

Ingeniosa fames omnes excuderit artes.
Hac equidem ratione illa, que nunc excellentissima in studiis hominum uides, reperta sunt. Hac eadem pingendi, texendi, sculpendi, fundendi, infinita genera exorta sunt, ut iam cum natura ipsum miremur  artificem.



CAP. XI. Quid sit natura.

Quia uero iam toties naturam nominauimus: licet, ut ait Tullius, naturam diffinire difficile sit, non tamen huius uocabuli significatio omnino silentio pretereunda uidetur. Neque, quia non omnia que uolumus dicere, possumus, id quod possumus, tacere debemus. Plura ueteres de natura dixisse inueniuntur, sed nichil ita, ut non aliquid restare uideatur. Quantum tamen ego ex eorum dictis coniicere possum, tribus maxime modis huius uocabuli significatione uti solebant, singulis suam diffinitionem assignando.

Primo modo per hoc nomen significare uoluerunt  illud archetypum exemplar rerum omnium, quod in mente diuina est: cuius ratione omnia formata sunt: et dicebant naturam esse unius cuiusque rei primordialem causam suam: a qua non solum esse, sed etiam tale esse habeat. Huic significationi talis diffinitio assignatur: Natura est, que unicuique rei suum esse tribuit. Secundo modo naturam esse dicebant, proprium esse uniuscuiusque rei cui significationi diffinitio assignatur: Natura unamquamque rem informans, propria differentia dicitur; Secundum quam significationem dicere solemus: Natura est omnia ponderosa ad terram uergere, leuia alta petere, ignem urere, aquam humectare. Tertia diffinitio talis est: Natura est ignis artifex, ex quadam ut procedens in res sensibiles  procreandas. Physici namque dicunt, omnia ex calore et humore procreari. Unde uirgilius Oceanum patrem appellat: et ualerius Soranus in quodam uersu de Ioue, in significatione ignis etherei dicit:

Iuppiter omnipotens rerum regumque repertor,
Progenitor genitrixque Deum uerum unus et idem.



CAP. XII. De ortu logice

Postquam igitur theorice, et practice, et mechanice ortum demonstrauimus: superest logice quoque originem inuestigare: quam idcirco ultimam annumero, quia postremo inuenta est. Cetere prius reperte fuerant; sed necesse fuit logicam quoque inueniri; quoniam nemo de rebus conuenienter disserere potest, nisi prius recte loquendi  rationem agnouerit. Nam sicut dicit Betius: Cum primitus antiqui circa naturas rerum et morum qualitates inuestigandas operum impenderent necesse fuit, sepe falli eos; quia uocum et intellectuum discretionem non habebant: ut in multis euenit Epicuro, qui atomis mundum consistere putat, et honestum uoluptate metitur.

Hoc autem idcirco huic atque aliis accidisse manifestum est, quoniam disputandi quidquid ratiocinatione comprehenderant, hec in res ipsas quoque uenire arbitrabantur. Hic uero magnus est error: neque enim sese res ut in numeris, ita etiam in ratiocinationibus habent. In numeris enim quidquid in digitis recte computantis euenerit, id sine dubio in res quoque ipsas euenire necesse est, ut si ex  calculo centum contigerit, centum quoque res illi numero subiectas esse necesse est. Hoc uero non eque in disputatione seruatur. Neque enim quidquid sermonum decursus inuenerit, id in natura fixum tenetur. Quare necesse est falli, qui abiecta scientia disputandi, de rerum natura perquirerent. Nisi enim prius ad scientiam uenerit, que ratiocinatio ueram teneat semitam disputandi, que uerisimilem agnouerit, et que fida, et que possit esse suspecta, rerum incorrupta ueritas ex ratiocinatione non potest inueniri. Cum igitur ueteres sepe multis lapsi erroribus falsa quedam et sibi contraria in disputatione colligerent, atque id fieri impossibile uideretur, ut de eadem re contraria conclusione facta,  utraque essent uera, que sibi discutiens ratiocinatio conclusisset, cuiue ratiocinationi credi oporteret, esset ambiguum, uisum est prius disputatione ipsius ueram atque integram considerare naturam: qua cognita, cum illud quoque, quod per disputationem inueniretur, an uere comprehensum esset posset intelligi. Hinc igitur profecta logice peritia discipline, que disputandi modos, atque ipsas ratiocinationes internoscendi uias parat, ut que ratiocinatio nunc quidem uera, nunc autem falsa: que uero semper falsa, que nunquam falsa possit agnosci. Hec tempore quidem postrema est, sed ordine prima: hec enim inchoantibus philosophiam prima legenda est, proptereaque in eo docetur uocum et intellectuum natura, sine quibus nullus  philosophie tractatus rationabiliter explicari potest.

Logica dicitur a Greco uocabulo , quod nomen geminam habet interpretationem. Dicitur enim sermo siue ratio: et inde logica sermotionalis siue rationalis scientia dici potest, Logica rationalis, que discretiua dicitur, continet dialecticam et rhetoricam. Logica sermotionalis genus est ad grammaticam, dialecticam atque rhetoricam: et continet sub se disertiuam. Et hec est logica sermotionalis, quam quartam post theoricam, practicam et mechanicam annumeramus. Nec putandum est ideo, logicam, id est, sermotionalem dici, quod ante eius inuentionem nulli fuerint sermones: et quasi homines mutuas locutiones prius non habuerint.  Erant prius et sermones communes et littere; sed nondum ratio sermonum et litterarum in usum redacta fuerat, nulla adhuc recte loquendi uel disputandi precepta data erant. Omnes enim scientie prius erant in usu quam in arte. Sed considerantes deinde homines usum in artem posse conuerti, et quod uagum fuerat et licentiosum prius, certis regulis et preceptis posse restringi, ceperunt, ut dictum est, consuetudinem, que partim casu, partim natura exorta fuerat, ad artem reducere: id quod prauum usus habebat emendantes, quod minus habebat supplentes, quod superfluum habebat resecantes: et de cetero singulis certas regulas et precepta prescribentes.

 Huiusmodi fuit origo omnium artium: hoc per singula currentes, uerum inuenimus. Priusquam esset grammatica, et scribebant et loquebantur homines; priusquam esset dialectica, ratiocinando uerum a falso discernebant; priusquam esset rhetorica, iura ciuilia tractabant; priusquam esset arithmetica, usum numerandi habebant; priusquam esset musica, canebant; priusquam esset geometria, agros mensurabant; priusquam esset astronomia, per cursus stellarum discretiones temporum capiebant. Sed uenerunt artes, que licet ab usu principium sumpserunt, usu tamen meliores sunt. Hic locus esset exponendi, qui fuerint singularum artium inuentores, quando exstiterint, aut ubi, aut quomodo per eos discipline exordium  sumpserint; sed uolo quadam prius philosophie diuisione singulas a se inuicem discernere.



CAP. XIII. Epilogus supradictorum.

Oportet ergo breuiter recapitulare, que supradicta sunt, ut facilior fiat transitus ad sequentia. Quatuor tantum diximus esse scientias, que reliquas omnes continent, id est theoricam, que in speculatione ueritatis laborat; practicam, que morum disciplinam considerat; mechanicam, que huius uite actiones dispensat; logicam quoque, que recte loquendi et acute disputandi scientiam prestat. Hic itaque non absurde ille quaternarius anime intelligi potest, quem ob reuerentiam sui  antiqui in iusiurandum asciuerant. Unde et illud dictum est:

Per, qui nostre anime numerum dedit illi quaternum.

 He qualiter sub philosophia contineantur, et rursum quas sub se contineant, repetita breuiter diffinitione philosophie, ostendamus.



LIBER SECUNDUS,



Cuius hec sunt capitula:

CAP. I. De discretione artium.---CAP. II. In quas partes diuidatur philosophia.---CAP. III. De theologia.---CAP. Iu. De mathematica.---CAP. u. De quaternario anime.---CAP. uI. De quaternario corporis.---CAP. uII. De quadriuio.---CAP. uIII. De arithmetica.---CAP. IX. De musica.---CAP. X. De geometria.---CAP. XI. De astronomia.---CAP. XII. De arithmetica.---CAP. XIII. De musica triplici.---CAP. XIu. De geometria.---CAP. Xu. De astronomia.---CAP. XuI. Definitio quadriuii.---CAP. XuII. De physica.---CAP. XuIII. Quid sit proprium uniuscuiusque artis.---CAP. XIX. Collatio supradictorum et diuisio theorice.---CAP. XX. Diuisio pratice.---CAP. XXI. Diuisio mechanice in septem species.---CAP. XXII. Prima est lanificium.---CAP. XXIII. Secunda armatura.---CAP. XXIu. Tertia nauigatio.---CAP. XXu. Quarta agricultura.---CAP. XXuI. Quinta uenatio.---CAP. XXuII. Sexta medicina.---CAP. XXuIII. Septima theatrica.---CAP. XXIX. De logica et grammatica.---CAP. XXX. De grammatice diuisione.---CAP. XXXI. De ratione disserendi.



CAP. I. De discretione artium.


Philosophia est amor sapientie, que nullius indigens, uiuax mens, et sola rerum primeua ratio est. Hec definitio magis ad etymologiam nominis spectat. enim Grece, amor dicitur Latine, , sapientia; et inde philosophia dicta est, id est, amor sapientie. Quod autem additur, que nullius indigens, uiuax mens, et sola rerum primeua ratio est, diuina sapientia significatur, que propterea nullius indigere dicitur: quia nichil minus continet, sed semel et simul omnia intuetur preterita, presentia et futura. uiuax mens idcirco appellatur: quia quod semel in diuina fit ratione, nulla unquam obliuione aboletur. Primeua rerum ratio est, quia ad eius similitudinem cuncta formata sunt.  Dicunt quidam, quod illud unde agunt artes, semper maneat. Hoc ergo omnes artes agunt, hoc intendunt, ut diuina similitudo in nobis reparetur, que nobis forma est, Deo natura: cui quanto magis conformamur, tanto magis sapimus. Tunc enim in nobis incipit relucere, quod in eius ratione semper fuit: quod quia in nobis transit, apud illum incommutabile consistit. Aliter: Philosophia est ars artium, et disciplina disciplinarum, id est ad quam omnes artes et discipline spectant. Ars dici potest scientia, que artis preceptis regulisque consistit, ut est in Scriptura: Disciplina, que dicitur plena, ut est in doctrina. uel ars dici potest, quando aliquid uerisimile atque opinabile tractatur. Disciplina, quando de iis, que aliter se habere non possunt, ueris disputationibus  aliquid disseritur. Quam differentiam Plato et Aristoteles esse uoluerunt inter artem et disciplinam. uel ars dici potest, que fit in subiecta materia et explicatur per operationem, ut architectura. Disciplina uero, que in speculatione consistit et per solam explicatur ratiocinationem, ut  logica. Aliter - Philosophia est meditatio mortis: quod magis conuenit Christianis, qui seculi ambitione calcata, conuersatione disciplinali, similitudine future patrie uiuunt. Aliter: Philosophia est disciplina omnium rerum diuinarum atque humanarum rationes probabiliter inuestigans. Sic omnium studiorum ratio ad philosophiam spectat. Administratio non omnis philosophia est: et ideo philosophia aliquo modo ad omnes res pertinere uidetur.



CAP. II. In quas partes diuidatur philosophia.

Philosophia diuiditur in theoricam, practicam, mechanicam, et logicam. He quatuor omnem continent scientiam. Theorica interpretatur speculatiua; practica actiua, quam alio nomine ethicam, id est  moralem dicunt, eo quod mores in bona actione consistant; mechanica adulterina, quia circa humana opera uersatur; logica sermotionalis, quia de uocibus tractat. Theorica diuiditur in theologiam, mathematicam et physicam. Hanc diuisionem Betius facit aliis uerbis: Theoricen secans in intellectibilem, et in intelligibilem, et naturalem: per intellectibilem significans theologiam; per intelligibilem mathematicam; per naturalem physicam. Denique intellectibile sic diffinit:



CAP. III. De theologia.

Intellectibile est, quod unum atque idem per se in propria semper diuinitate consistens, nullis unquam sensibus, sed sola tantum mente intellectuque capitur. Que res ad speculationem Dei atque ad  animi incorporalitatem considerationemque uere philosophie indagatione componitur, quam, inquit, Greci theologiam nominant. Dicta autem Theologia quasi sermo habitus de diuinis, enim Deus, , sermo uel ratio interpretatur. Theologia igitur est, quando aut ineffabilem naturam Dei aut speciales  creaturas ex aliqua parte profundissima qualitate disserimus.



CAP. Iu. De mathematica.

Mathematica autem doctrinalis scientia dicitur. Matesis enim quando t habet sine aspiratione, interpretatur uanitas, et significat superstitionem illorum, qui fata hominum in constellationibus ponunt: unde et huiusmodi mathematici appellati sunt. Quando autem t habet aspiratum, doctrinam sonat. Hec autem est, que abstractam considerat quantitatem. Abstracta enim quantitas dicitur, quam intellectu a materia separantes, uel ab aliis accidentibus, ut est, par, impar, et huiusmodi, in sola ratiocinatione tractamus, quod doctrina facit, non natura. Hanc Betius intelligibilem appellat, que  primam partem intellectibilem cogitatione atque intelligentia comprehendit: que sunt omnium celestium operum superne diuinitatis, et quidquid sub lunari globo beatiore animo atque puriore substantia ualet; et postremo humanarum animarum, que omnia cum prioris illius intellectibilis substantie fuissent, corporum tractu ab intellectibilibus ad intelligibilia degenerarunt, ut magis ipsa intelligantur, quam intelligant, et intelligentie puritate tunc beatiora sint, quoties sese intellectibilibus applicarint. Spirituum namque et animarum natura, quia incorporea et simplex est, intellectibilis substantie particeps est. Sed quia per instrumenta sensuum non uniformiter ad sensibilia comprehendenda descenditur, eorumque similitudinem per  imaginationem ad se trahit: in eo quodammodo suam simplicitatem deserit, quo compositionis rationem amittit. Neque enim omnimodo simplex dici potest, quod composito simile est. Eadem igitur res diuersis respectibus intellectibilis simul et intelligibilis est. Intellectibilis eo quod incorporea sit natura, et nullo sensu comprehendi possit. Intelligibilis uero ideo, quod similitudo quidem est sensibilium, nec tamen sensibilis. Intellectibile est enim, quod nec sensibile est, nec similitudo sensibilis. Intelligibile autem quod ipsum quidem solo percipitur intellectu, sed non solo intellectu, percipit, quia imaginationem uel sensum habet, quo ea, que sensibus subiacent, comprehendit. Tangendo ergo  corpora degenerat; quia dum uisibiles corporum formas per sensuum passiones percurrit, easque attractas per imaginationem in se trahit, toties a sua simplicitate scinditur, quoties aliquibus contrarie passionis qualitatibus informatur. Cum uero ab hac distractione ad puram intelligentiam conscendens in unum se colligit, fit beatior intellectibilis substantie participatione.



CAP. u. De quaternario anime.

Huius quoque progressionis regressionisque rationem ipse etiam numerus docet. Dic ter unum fiunt III: dic ter tria fiunt IX; dic ter nouem fiunt XXuII: dic ter XXuII: fiunt LXXXI. Ecce in quarto gradu tibi unitas prima occurrit, idemque euenire uidebis, si usque ad infinitum duxeris multiplicationem  ut semper in quarto gradu unitas emineat. Rectissime autem simplex anime essentia unitate exprimitur, que ipsa quoque incorporea est. Ternarius quoque propter indissolubile medie unitatis uinculum congrue ad animam refertur, sicut quaternarius, quia duo media habet, ideoque dissolubilis est, et proprie ad corpus pertinet. Prima igitur progressio anime est, qua de simplici essentia sua, que monade figuratur in uirtualem ternarium se extendit, ubi iam per concupiscentiam aliud appetat: aliud per iram contemnat, per rationem inter utrumque discernat. Et recte a monade in triadem profluere dicitur, quia omnis essentia naturaliter prior est potentia sua. Rursum quod eadem unitas in ternario multiplicante ter inuenitur, hoc significat,  quod anima non per partes, sed tota in singulis suis potentiis consistat. Neque enim uel rationem solam, uel iram solam, uel concupiscentiam solam tertiam partem anime dicere possumus: cum nec aliud, nec minus sit in substantia ratio quam anima, nec aliud, nec minus ira quam anima, nec aliud, nec minus concupiscentia quam anima, sed una eademque substantia, secundum diuersas potentias suas diuersa sortitur uocabula. Deinde a uirtuali ternario secunda progressione ad regendam humani corporis musicam descendit que nouenario componitur: quibus quia nouem sunt foramina in humano corpore; secundum temperantiam naturalem; influit et effluit omne quo idem corpus uegetatur et regitur. Hic quoque ordo est, quia prius naturaliter anima  potentias suas habet quam corpori commisceatur. Postea autem in tertia progressione per sensus iam extra se profusa: ad uisibilia hec que per XXuII, qui solidus numerus est, et trina dimensione ad similitudinem corporis extenditur, figurantur dispensanda: per infinitas actiones. In quarta autem progressione, soluta a corpore ad puritatem simplicitatis sue reuertitur: ideoque in quarta multiplicatione ubi ter XXuII, in LXXXI, excreuit, monas in summo apparet, ut euidenter clareat quod anima post huius uite terminum qui per LXXX, designatur: ad unitatem sue simplicitatis redeat, a qua prius discesserat, cum ad humanum corpus regendum descendebat. Quod autem in octoginta meta humane  uite naturaliter consistat, propheta declarat: Si, inquit, in ualetudine [potentatibus] LXXX anni: et amplius eorum labor et dolor . Hanc quadruplam progressionem illum quaternarium anime, de quo supra locuti sumus quidam intelligendum putant: eumque ad differentiam quaternarii corporis, quaternarium anime appellatum.



CAP. uI. De quaternario corporis.

Nam corpori quoque suum assignant quaternarium. Sicut monas anime, ita dias corpori congruit. Dic bis duo fiunt Iu, dic bis Iu, fiunt uIII; dic bis uIII, fiunt XuI: dic bis XuI fiunt XXXII. Hic in quarto loco; similiter idem numerus, id est binarius, a quo multiplicatio initium sumpsit, tibi occurrit - idemque si in infinitum processeris, indubitanter  continget ut quarto semper gradu binarius emineat. Et hic est quaternarius corporis, in quo intelligi datur omne quod a dissolubilibus compositionem accipit, ipsum quoque esse dissolubile. uides nunc satis aperte? ut puto, quomodo anime de intellectibilibus ad intelligibilia degenerant: quando a puritate simplicis intelligentie que nulla corporum fuscatur imagine, ad uisibilium imaginationem descendunt: rursumque beatiores fiunt, quando se ab hac distractione ad simplicem nature sue fontem colligentes, quasi quodam optime figure signo impresse componuntur. Est igitur, ut apertius dicam, intellectibile in nobis id quod est intelligentia: intelligibile uero id quod est imaginatio. Intelligentia uero est de solis rerum principiis, id  est Deo, ideis, et hyle: et de incorporeis substantiis pura certaque cognitio. Imaginatio est memoria sensuum ex corporum reliquiis in herentibus animo, principium cognitionis per se certum nichil habens. Sensus est passio anime in corpore, ex qualitatibus extra accidentibus.



CAP. uII. De quadriuio.

Cum igitur, ut supradictum est, ad mathematicam proprie pertineat abstractam attendere quantitatem: in partibus quantitatis species eius querere oportet. Quantitas abstracta nichil aliud est nisi forma uisibilis secundum lineamentarem dimensionem animo impressa, que in imaginatione consistit, cuius gemine sunt partes; una continua, ut arbor, lapis, que magnitudo dicitur; alia discreta,  ut grex, populus, que multitudo appellatur. Rursus multitudinis, alia sunt per se, ut tres, quatuor, uel quilibet alius numerus: alia ad aliquid ut duplum dimidium, sesquialterum, sesquitertium, uel quodlibet tale. Magnitudinis uero alia sunt mobilia, ut sphera mundi, alia immobilia ut terra. Magnitudinem ergo que per se est, arithmetica speculatur; illam autem que ad aliquid est: musica. Immobilis magnitudinis geometria pollicetur notitiam. Mobilis uero scientiam astronomice discipline peritia sibi uindicat. Mathematica igitur diuiditur in arithemeticam, musicam, geometriam, astronomiam.



CAP. uIII. De arithmetica.

Grece, uirtus interpretatur Latine: arithmus  numerus; inde arithmetica uirtus numeri dicitur. uirtus autem numeri est, quod ad eius similitudinem cuncta formata sunt.



CAP. IX. De musica.

Musica a moy, id est, ab aqua uocabulum sumpsit, eo quod nulla euphonia: id est, bona sonoritas: sine humore fieri potest.



CAP. X. De Geometria.

Geometria mensura terre interpretatur, eo quod hec disciplina primum ab Aegyptiis reperta sit, quorum terminos cum Nilus inundatione sua limo obduceret, et confunderet limites, perticis et funibus terram mensurare ceperunt, deinde a sapientibus etiam ad spatia maris, et celi, et eris, et quorumlibet  corporum mensuranda deducta fuit et extensa.



CAP. XI. De astronomia.

Astronomia et astrologia in hoc differre uidentur, quod astronomia de lege astrorum nomen sumpsit, astrologia autem dicta est quasi sermo de astris disserens. enim lex et sermo interpretatur. Ita astronomia uidetur esse que de lege astrorum et conuersione celi disserit, regiones, circulos, cursus, ortus et occasus siderum, et cur unumquodque ita uocetur, inuestigans. Astrologia autem que astra considerat secundum natiuitatis et mortis et quorumlibet aliorum euentuum obseruationem que partim naturalis est, partim superstitiosa. Naturalis in complexibus corporum, que secundum superiorum contemperantiam uariantur, ut sanitas, egritudo,  tempestas, serenitas, fertilitas et sterilitas. Superstitiosa in contingentibus et in iis, que libero arbitrio subiacent; quam partem mathematici tractant.



CAP. XII. De arithmetica.

Arithmetica materiam habet parem et imparem numerum. Par numurus, alius est pariter par; alius pariter impar, alius impariter par. Impar quoque numerus tres habet species. Prima est primus et incompositus, secunda secundus et compositus, tertia per se secundus et compositus et ad alios comparatus: primus et compositus.



CAP. XIII. De musica triplici.

Tres sunt musice: mundana, humana, instrumentalis. Mundana, alia in elementis, alia in planetis, alia in temporibus. Que in elementis: alia in  numero, alia in pondere, alia in mensura. Que in planetis: alia in situ, alia in motu, alia in natura. Que in temporibus; alia in diebus, uicissitudine lucis et noctis, alia in mensibus, crementis, decrementisque lunaribus; alia in annis, mutatione ueris, estatis, autumni, hiemis. Humana musica: alia in corpore, alia in anima, alia in connexu utriusque. Que in corpore: alia est in uegetatione, secundum quam crescit, que omnibus nascentibus conuenit. Alia est in humoribus: ex quorum complexione humanum corpus subsistit. Que sensibilibus communis est, alia in operationibus: que specialiter rationalibus congruit, quibus mechanica preest; que si modum non excesserint bone sunt, ut inde  non nutriatur cupiditas: unde infirmitas foueri debet. sicut Lucanus in laude Catonis refert.

Huic epule uicisse famem, magnique penates
Submouisse hiemem tecto: pretiosaque uestis
Hirtam membra super, Romani more Quiritis,
Induxisse togam, etc, LUCAN. lib. II, u. 383 et seqq.

Musica in anima, alia est in uirtutibus, ut est iustitia, pietas et temperantia; alia in potentiis, ut est ratio, ira et oncupiscentia. Musica inter corpus et animam: est illa naturalis amicitia qua anima corpori non corporeis uinculis, sed affectibus quibusdam colligatur ad mouendum et sensificandum ipsum corpus, secundum quam amicitiam nemo carnem suam odio habuit. Musica hec est, ut ametur caro:  sed plus spiritus, ut foueatur, corpus, non perimatur uirtus.

Musica instrumentalis: alia in pulsu, ut fit in tympanis et chordis; alia in flatu, ut in tibiis et organis; alia in uoce, ut in carminibus et cantilenis. Tria quoque sunt genera musicorum: unum quod carmen fingit, aliud quod instrumentis agit, tertium quod instrumentorum opus carmenque diiudicat.



CAP. XIu. De geometria.

Geometria tres habet species: planimetriam, altimetriam, cosmimetriam. Planimetria, planum metitur, id est, longum et latum, et extenditur ante et retro, dextrorsum et sinistrorsum. Altimetria altum metitur, et extenditur sursum et deorsum. Nam et  mare altum dicitur, id est, profundum; et arbor alta, id est sublimis. mundus interpretatur, et inde dicta est cosmimetria, id est mensura mundi: hec metitur spherica, id est, globosa, rotunda, sicut est pila et ouum, unde etiam a sphera mundi propter excellentiam dicta est cosmimetria, non quia tantum de mundi mensura agat, sed quia mundi sphera inter omnia spherica dignissima sit.



CAP. Xu. De astronomia.

Nec contrarium est, quod superius immobilem magnitudinem geometrie attribuimus, et mobilem astronomie quia hoc secundum primam inuentionem dictum est; secundum quam etiam geometria mensura terre dicitur. uel possumus dicere quod  id quod geometria in sphera mundi considerat, id est dimensio regionum et circulorum celestium, immobile sit, secundum hoc quod ad geometricam considerationem pertinet. Geometria enim non considerat motum, sed spatium. Quod autem astronomia speculatur mobile sit, id est, cursus astrorum et interualla temporum. Sicque uniuersaliter dicemus immobilem magnitudinem geometrie esse subiectam: mobilem astronomie; quia, licet ambe de eadem re agant, una tamen contemplatur id quod permanet, altera id quod transit speculatur.



CAP. XuI. Diffinitio quadriuii.

Arithmetica est igitur numerorum scientia; musica est diuisio sonorum et uocum uarietas. Aliter, musica siue harmonia est plurium dissimilium in  unum redactorum concordia. Geometria est disciplina magnitudinis immobilis formarumque descriptio contemplatiua, per quam uniuscuiusque termini declarari solent. Aliter, geometria est fons sensuum et origo dictionum. Astronomia est disciplina inuestigans spatia, motus et reditus celestium corporum certis temporibus.



CAP. XuII. De physica.

Physica causas rerum in effectibus suis et effectus in causis suis inuestigando considerat:

Unde tremor terris; qua ui maria alta tumescant, uIRGIL. Georg. lib. II, u. 479.


Herbarum uires, animos irasque ferarum:
Omne genus fruticum, lapidum quoque reptiliumque.

 natura interpretatur, unde etiam superiori diuisione theorice, physicam naturalem Betius nominauit. Hec etiam physiologia dicitur, id est, sermo de naturis differens quod ad eamdem causam spectat. Physica aliquando large accipitur equipollens theorice: secundum quam acceptionem, philosophiam quidam in tres partes diuidunt, id est physicam, ethicam, logicam: in qua diuisione mechanica non continetur; sed restringitur philosophia circa physicam, ethicam et logicam.



CAP. XuIII. Quid sit proprium uniuscuiusque artis.

Cum uero omnes artes ad unum philosophie tendant terminum, non una tamen uia omnes currunt,  sed singule suas proprias quasdam considerationes habent, quibus ab inuicem differunt. Logica consideratio est in rebus, attendens intellectus rerum, siue per intelligentiam: ut neque sint hec, neque horum similitudines, siue per rationem, ut neque sint hec; sed horum tamen similitudines. Considerat ergo logica species et genera rerum. Mathematice autem proprium est, actus confusos inconfuse per rationem attendere: uerbi gratia, in actu rerum non inuenitur linea sine superficie et soliditate : ratio tamen attendit sine superficie et crassitudine lineam pure per se: quod est mathematicum,  non quia in re ita uel sit, uel esse possit; sed quia ratio sepe actus rerum considerat, non ut sunt, sed sicut esse possunt; non in se, sed quantum ad ipsam rationem, id est, ut ratio pateretur esse. Secundum quam considerationem dictum est continuam quantitatem in infinita decrescere, et discretam crescere in infinitum. Talis est enim uiuacitas rationis ut omne longum in longa diuidat, latum in lata, et cetera: utque ipsi rationi nichil carens interuallo interuallum generet. Physice autem est proprium, actus rerum per mistos, impermiste attendere. Actus enim corporum mundi, non sunt puri; sed compositi ab actibus purorum, quos physica cum per se non inueniantur pure tamen et per se considerat: purum scilicet actum ignis: siue  terre, siue eris, siue aque, et ex natura uniuscuiusque per se considerata, de concretione et efficientia totius iudicat. Hoc etiam non pretereundum est, quod sola physica proprie de rebus agit, cetere omnes de intellectibus rerum. Logica tractat de ipsis intellectibus, secundum predicamentalem constitutionem. Mathematica uero secundum integralem compositionem, et ideo logica quandoque utitur pura intelligentia, mathematica autem nunquam sine imaginatione est: ideoque nichil uere simplex est. Quia enim logica et mathematica priores sunt ordine discendi quam physica, et ad eam quodammodo instrumenti uice funguntur, quibus unumquemque primum informari oportet antequam physice speculationi operam det: necesse fuit, ut non  in actibus rerum ubi fallax experimentum est; sed in sola ratione, ubi inconcussa ueritas manet suam considerationem ponerent, deinde ipsa ratione preuia, ad experientiam rerum descenderent. Postquam igitur demonstrauimus quomodo diuisio theorice quam ponit Betius superiori conueniat, breuiter nunc utrasque repetemus, ut singula utriusque uerba diuisionis inuicem conferamus.



CAP. XIX. Collatio supradictorum, et diuisio theorice.

Theorica diuiditur in theologiam, mathematicam et physicam, uel ita: Theorica diuiditur in intellectibilem, et intelligibilem, et naturalem; uel aliter: Theorica diuiditur in diuinalem; et doctrinalem, et philologiam. Eadem est igitur hec theologia,  intellectibilis et diuinalis. Eadem mathematica, intelligibilis et doctrinalis. Eademque physica, philologia, et naturalis. Sunt qui has tres theorice partes mystice quodam Palladis nomine, que dea sapientie fingitur esse, significari putant. Dicitur enim tritonia, quasi , id est tertia cognitio, uidelicet Dei, quam intellectibilem nominauimus, et animarum: quam intelligibilem diximus, et corporum quam naturalem appellamus. Et ab his tribus tamen sapientia uocabulum sumit: quia licet tres reliquas, id est ethicam, mechanicam, logicam congrue ad sapientiam referre possimus, expressius tamen logicam propter uocis eloquentiam: mechanicam, et ethicam propter circumspectionem morum, et operum prudentiam siue scientiam  appellamus: solam autem theoricam propter speculationem ueritatis rerum sapientiam nominamus.



CAP. XX. Diuisio practice.

Practica diuiditur in solitariam priuatam, et publicam. uel aliter: In ethicam, economicam, et politicam, uel aliter: moralem et dispensatiuam, et ciuilem. Una est solitaria, ethica, et moralis. Una rursum, priuata, economica et dispensatiua. Eademque publica, politica, atque ciuilis. Oeconomus interpretatur dispensator. Inde economica dicta est dispensatiua. Grece, Latine ciuitas dicitur, inde politica dicta est, id est ciuilis. Quando ethicam partem constituimus practice, stricte accipienda est ethica in moribus uniuscuiusque persone, et est  eadem que solitaria. Solitaria igitur est que sui curam gerens cunctis sese erigit, exornat augetque uirtutibus, nichil in uita admittens, quo non gaudeat, nichilque faciens penitendum. Priuata est, que rei familiaris officium mediocri componens dispositione distribuit. Publica est, que reipublice curam suscipiens cunctorum saluti sue prouidentie solertia, et iustitie libra, et fortitudinis stabilitate, et temperantie patientia medetur. Solitaria igitur conuenit singularibus, priuata patribusfamilias, politica rectoribus urbium. Practica actualis dicitur, eo quod res propositas operationibus suis explicet. Moralis dicitur, per quam mos uiuendi honestus expetitur uel acquiritur, et instituta ad uirtutem tendentia  preparantur. Dispensatiua dicitur, cum domesticarum rerum sapienter ordo disponitur. Ciuilis dicitur; per quam totius ciuitatis utilitas administratur.



CAP. XXI. Diuisio mechanice in septem scientias.

Mechanica septem scientias continet: lanificium, armaturam, nauigationem, agriculturam, uenationem, medicinam, theatricam. Ex quibus tres ad extrinsecum uestimentum nature pertinent, quo seipsa natura ab incommodis protegit, quatuor ad intrinsecum, quo se alendo et fouendo nutrit, ad similitudinem quidem triuii et quadriuii; quia triuium de uocibus que extrinsecus sunt, et quadriuium de intellectibus qui intrinsecus concepti sunt pertractat. He sunt septem ancille quas Mercurius a philologia  in dotem accepit; quia nimirum eloquentie cui iuncta fuerit sapientia, omnis humana actio seruit, sicut Tullius in libro Rhetoricorum de studio eloquentie dicit: hec tuta, hec honesta, hec illustris, hec eadem uita iucunda fit. Nam hinc ad rempublicam plurima commoda ueniunt, si moderatrix omnium presto est sapientia. Hinc ad eos qui ipsam adepti sunt, laus, honos, dignitas, confluit. Hinc amicis quoque eorum certissimum, tutissimumque presidium est. He mechanice appellantur, id est adulterine: quia de opere artificis agunt quod a natura formam mutuatur. Sicut alie septem liberales appellate sunt; uel quia liberos, id est, expeditos et exercitatos animos requirunt, quia subtiliter de causis rerum disputant; uel quia liberi tantum  antiquitus, id est, nobiles in eis studere consueuerant: plebei uero et ignobilium filii in mechanicis propter peritiam operandi. In quo priscorum apparet diligentia, qui nichil intentatum linquere uoluerunt; sed omnia sub certis regulis et preceptis stringere. Mechanica est scientia ad quam fabrice omnium rerum concurrere debent.



CAP. XXII. De lanificio.

Lanificium continet omnia texendi, consuendi, retorquendi genera, que fiunt manu, acu, fuso, subula, girgillo, pectine, alibro, calamistro, chilindro, siue aliis quibuslibet instrumentis: ex quacunque lini uel lane materia, et omni genere pellium erasarum uel pilos habentium, canabis quoque uel suberis iuncorum, pilorum, floccorum, aut alia  qualibet re huiusmodi, que in usum uestimentorum, operimentorum, linteorum, sagorum, saginarum, substratoriorum, cortinarum, matularum, filtrorum, telarum, cassium, funium, redigi potest. Stramina quoque ex quibus galeros et sportellas texere solent homines: hec omnia studia ad lanificium pertinent.



CAP. XXIII. De armatura et fabrili.

Secunda est armatura. Arma aliquando quelibet instrumenta dicuntur; sicut dicimus, arma belli, arma nauis, id est instrumenta belli et nauis. Ceterum proprie arma sunt quibus tegimur, ut scutum, thorax, galea, uel quibus percutimus, ut gladius bipennis, sarissa. Tela autem sunt quibus iaculari  possumus, ut hasta, sagitta. Dicta autem arma ab armo, id est brachio, quia brachium muniunt, quod ictibus opponere solemus. Tela autem dicuntur a Greco telon, id est longum, eo quod longa sint huiusmodi, inde et protelare, id est prolongare dicitur. Armatura igitur quasi instrumentalis dicitur scientia, non tam ideo quod instrumentis operando utatur, quam quod de preiacenti alicuius masse materia aliquod, ut ita dicam, instrumentum efficiat. Ad hanc omnis materia lapidum, lignorum, metallorum, arenarum, argillarum pertinet. Hec duas habet species, architectonicam et fabrilem. Architectonica diuiditur in cementariam, que ad latomos et cementarios; et in carpentariam, que ad carpentarios et tignarios pertinet, aliosque huiusmodi  utriusque artifices, in dolabris et securibus, lima et asciculo, serra et terebra, runcinis, artauis, trulla, examussi, polientes, dolantes, sculpentes, limantes, scalpentes, compingentes, linientes, in qualibet materia, luto, latore, lapide, ligno, osse, sabulo, calce, gypso, et si qua sunt similia operantium. Fabrilis diuiditur in malleatoriam, que feriendo massam in formam redigit. Et in exclusoriam, que fundendo massam in formam redigit. Unde exclusores dicti sunt, qui de confusione masse nouerunt formam uasis exprimere.



CAP. XXIu. De nauigatione.

Nauigatio continet omnem in emendis, uendendis, mutandis, domesticis siue peregrinis mercibus negotiationem.  Hec rectissime quasi quedam sui generis rhetorica est; eo quod huic professioni eloquentia maxime sit necessaria. Unde et is qui facundie preesse dicitur, Mercurius, quasi mercatorum , id est Dominus appellatur. Hec secreta mundi penetrat, littora inuisa adit; deserta horrida lustrat, et cum barbaris nationibus et linguis incognitis commercia humanitatis exercet. Huius studium gentes conciliat, bella sedat, pacem firmat, et priuata bona ad communem usum omnium immutat.



CAP. XXu. De agricultura.

Agricultura quatuor species habet; aruum agrum qui satis dationi deputatur, et consitum qui fruticibus et arboribus, ut sunt uineta, pomaria, silue;  pascuum ut prata, tempe, tesqua, saltus; floridum, ut horti sunt, et rosaria.



CAP. XXuI. De uenatione.

uenatio diuiditur in ferinam, aucupium, et piscaturam. Ferina multis modis exercetur. Retibus, pedicis, laqueis, precipitiis, arcu, iaculis, cuspide, indagine, pennarum odore, canibus, accipitribus. Aucupium fit laqueis, pedicis, retibus, arcu, uisco, hamo. Piscatura fit sagenis, retibus, gurgustiis hamis, iaculis. Ad hanc disciplinam pertinet omnium ciborum, saporum et potuum apparatus. Nomen tamen accepit ab una parte sui, quia antiquitus plus uenaticis uesci solebant, sicut adhuc in quibusdam regionibus ubi rarissimus panis est, carnem pro cibo, et mulsum uel aquam pro potu habent.  Cibus in duo diuiditur: in panem et obsonium. Panis dictus est, uel quasi ponis, quia omnibus mensis apponitur, uel a greco , quod est omne, quia nullum conuiuium bonum sine pane ducitur, uel quod pascat. Panis multa sunt genera; azymus, fermentatus, subcinericius, rubigus, spongia, placenta, clibanicus, dulciarius, siligineus, hordeaceus, amolum, simila, et cetera multa. Obsonium dicitur quasi adiunctum pani, quod nos cibarium dicere possumus. Huius multa sunt genera. Carnes, pulmenta, mulsa, olera, fructus. Carnium, alie sunt asse, alie frixe, alie elixe, alie crude, alie salse. Alie dicuntur succidia: Lardum quoque siue taxea; perna uel petasunculus; axungia, aruina, sepum, adeps. Pulmenti item sunt genera, lucanice farcimen,  minutal, afrotum, mortisia, galantie, et cetera quecunque princeps cocorum excogitare potuit. Mulsa habent lac, colostrum, babdutam, butyrum, caseum, serum. Olerum et fructuum nomina annumerare quis potest? Saporum alii calidi sunt; alii frigidi, alii amari, alii dulces, alii sicci, alii humidi. Potuum alii tantum sunt potus, id est qui humectant tantum, non nutriunt, ut aqua; alii potus et cibus, id est qui humectant et nutriunt, ut uinum. Rursus qui cibus sunt, alii naturaliter sunt cibus, ut uinum et sicera quelibet, alii accidentaliter, ut ceruisia, medones. uenatio igitur continet omnia pistorum laniorum, cocorum, cauponumque officia.



CAP. XXuII. De medicina.

Medicina diuiditur in duas partes, occasiones et  operationes. Occasiones sex sunt: er, motus et quies, inanitio et repletio; cibus et potus; somnus et uigilie, et accidentia anime. Qne ideo dicuntur esse occasiones, quia faciunt et conseruant sanitatem, si temperata fuerint, si intemperata infirmitatem. Accidentia anime ideo dicuntur occasio sanitatis uel infirmitatis, quia aliquando uel commouent calorem impetuose ut ira, uel leniter ut delectationes, uel attrahunt et celant; idque aut impetuose ut terror et timor, aut leniter ut angustia. Et sunt que commouent naturalem uirtutem intus et extra, ut est tristitia. Omnis operatio medicine, aut intus fit, aut extra. Intus ut ea que ore, naribus, auribus siue ano intromittuntur, ut potiones,  uomitiones, pulueres, clystera, etc. que bibendo, uel masticando, uel attrahendo sumuntur. Foris ut epidimata, cataplasmata, emplastra. Chirurgia, que duplex est in carne, ut incidere, suere, urere. In osse, ut solidare, et iuncture reddere. Nec moueat quampiam, quod cibum et potum inter attributa medicine annumero, que superius uenationi attribui, quia secundum diuersos respectus hoc factum est. uinum quoque in botro agriculture est; in penu, cellarii; in gustu, medici. Similiter ciborum apparatus ad pistrinum, macellum, coquinam pertinet; uirtus saporis ad medicinam.



CAP. XXuIII. De theatrica scientia.

Theatrica dicitur scientia ludorum a theatro quo populus ad ludendum conuenire solebat, non quia in  theatro tantum ludus fieret, sed quia celebrior locus fuerat ceteris. Fiebant autem ludi alii in theatris, alii in atriis, alii in gymnasiis, alii in amphicircis, alii in arenis, alii in conuiuiis, alii in fanis. In theatro gesta recitabantur, uel carminibus, uel laruis, uel personis, uel oscillis. In atriis choreas ducebant et saltabant. In gymnasiis luctabantur. In amphicircis cursu certabant uel pedum, uel equorum, uel curruum. In arenis pugiles exercebantur. In conuiuiis, rhythmis et musicis instrumentis, et odis psallebant, et alea ludebant. In fanis tempore solemni deorum laudes canebant. Ludos uero idcirco inter legitimas actiones connumerabant, quod temperato motu naturalis calor nutritur in corpore; et letitia eius reparatur. uel quod magis uidetur, quia  necesse fuit populum aliquando ad ludum conuenire, uoluerunt determinata esse loca ludendi, ne in diuersoriis conuenticula facientes, probrosa aliqua aut facinorosa perpetrarent.



CAP. XXIX. De logica que est quarta pars philosophie; et de grammatica.

Logica diuiditur in grammaticam, et in rationem disserendi. Grece, littera interpretatur Latine, inde dicta est grammatica, id est litteralis scientia. Littera proprie est figura que scribitur; elementum sonus qui pronuntiatur. Ceterum hic large accipienda est littera, ut et uocem et scripturam intelligamus utrumque enim ad grammaticam pertinet. Quidam dicunt grammaticam non esse partem philosophie, sed quasi quoddam appendicium  et instrumentum ad philosophiam. De ratione autem disserendi Betius dicit: Quod pars esse possit et instrumentum ad philosophiam, sicut pes manus, lingua, oculi, etc. partes sunt corporis et instrumenta, Grammatica simpliciter agit de uocibus, id est secundum se inuentionem et formationem, compositionem, inflectionem, prolationem, et cetera ad pronuntiationem tantum pertinentia pertractans. Ratio disserendi agit de uocibus secundum intellectus.



CAP. XXX. De grammatice diuisione.

Grammatica diuiditur in litteram, syllabam, dictionem et orationem; uel aliter grammatica diuiditur in litteras, id est in id quod scribitur; et uocales,  id est in id quod pronuntiatur; uel aliter: Grammatica diuiditur in nomen, uerbum, participium, pronomen, aduerbium, prepositionem, coniunctionem et interiectionem; in uocem articulatam, litteram, syllabam, pedes, accentus, posituras, notas, orthographiam, analogiam, etymologiam, glossas, differentias, barbarismum, solecismum, uitia, metaplasmas, schemata, tropos, prosas, metra, fabulas, historias. Quorum idcirco expositionem transeo, quia prolixior esset quam huius schedule breuitas expetat, et quia etiam in hoc opusculo, diuisiones tantum rerum et nomina inuestigare proposui, ut tantummodo quoddam principium doctrine lectori conderetur. Qui autem scire desiderat, legat Donatum, Seruium, Priscianum de accentibus et de  duodecim uersibus uirgilii, et Barbarismum, et Isidorum in libris etymologiarum.



CAP. XXXI, De ratione disserendi.

Ratio disserendi integrales partes habet, inuentionem et iudicium; diuisiuas uero, demonstrationem, probabilem, sophisticam. Demonstratio est in necessariis argumentis, et pertinet ad philosophos. Probabilis pertinet ad dialecticos et ad rhetores. Sophistica ad sophistas et cauillatores. Probabilis diuiditur in dialecticam et rhetoricam, quarum utraque integrales habet partes inuentionem et iudicium. Quia enim ipsum genus, id est artem dissertiuam, integraliter constituunt, necesse est ut in compositione omnium specierum eius simul inueniatur. Inuentio est que docet inuenire argumenta et constituere  argumentationes. Scientia iudicandi, que de utroque iudicare docet. Queri potest, utrum inuentio et iudicium sub philosophia contineantur. uidetur enim neque sub theorica, neque, sub practica, neque sub mechanica, neque sub logica  contineri. Sub logica non continetur, quia neque per grammaticam, neque per dissertiuam. Per dissertiuam non continentur, cum integraliter eam constituant; nulla autem res esse possit simul integralis et diuisiua pars eiusdem generis. Sicque philosophia non omnem scientiam continere uidetur. Sed sciendum quod scientia duobus modis accipi solet, id est pro aliqua disciplinarum, sicut, cum dico dialecticam esse scientiam, id est artem uel disciplinam; et pro qualibet cognitione, sicut cum  dico scientiam habere eum qui scit aliquid. uerbi gratia: Si scio dialecticam, scientiam habeo, et si scio notare, scientiam habeo; et si scio Socratem esse Sophronici filium, scientiam habeo. Et uniuersaliter omnis qui aliquid scit, potest dici scientiam habere. Sed tamen aliud, est cum dico: dialectica scientia, id est ars uel disciplina; atque aliud cum dico: scire quod Socrates est Sophronici filius est scientia, id est cognitio. De omni scientia que est ars uel disciplina, uerum est dicere quod sit pars philosophie diuisiua; non autem uniuersaliter dici potest, quod omnis scientia, que est cognitio, pars sit philosophie diuisiua. Est tamen prorsus omnis scientia, siue disciplina, siue quelibet cognitio pars  philosophie, uel diuisiua, uel integralis; disciplina autem est scientia, que absolutum finem habet, in quo propositum artis perfecte explicatur, quod scientie inueniendi uel iudicandi non conuenit; quia neutra per se absoluta est, et ideo disciplina dici non possunt, sed partes discipline, id est dissertiue, Rursum queritur utrum inuentio et iudicium eedem partes sint dialectice et rhetorice; quod inconueniens uidetur, ut duo opposita genera eisdem prorsus constituantur partibus. Dici ergo potest has duas uoces equiuocas esse ad partes dialectice et rhetorice, uel  dicamus inuentionem et iudicium proprie partes esse dissertiue et sub his uocibus uniuocari. In inferioribus tamen huius generis quibusdam proprietatibus se differre,  que tamen differentie per has uoces non discernuntur; quia per eas non secundum hoc quod species componunt, sed secundum hoc quod partes sunt generis, significantur. Grammatica est scientia loquendi  sine uitio. Dialectica disputatio acuta, uerum a falso distinguens. Rhetorica est disciplina, ad persuadendum queque idonea.



LIBER TERTIUS,



Cuius hec sunt capitula:

CAP. I. De disciplina et eius diuisione.---CAP. II. De auctoribus artium.---CAP. III. Que artes precipue legende sint.---CAP. Iu. De duobus generibus scripturarum.---CAP. u. De artium coherentia.---CAP. uI. Unicuique arti quod suum est, tribuendum esse.---CAP. uII. Quid sit necessarium studentibus.---CAP. uIII. De ingenio et memoria que duo pertinent ad naturam.---CAP. IX. De ordine legendi.---CAP. X. De modo legendi.---CAP. XI. De meditatione.---CAP. XII. De memoria.---CAP. XIII. De disciplina.---CAP. XIu. De humilitate.---CAP. Xu. De studio querendi.---CAP. XuI. De quatuor reliquis preceptis.---CAP. XuII. De quiete.---CAP. XuIII. De scrutinio.---CAP. XIX. De parcitate.---CAP. XX. De exsilio.



CAP. I. De disciplina et eius diuisione.


Philosophia diuiditur in theoricam, practicam, mechanicam, logicam. Theorica diuiditur in theologiam, physicam, mathematicam. Mathematica in arithmeticam, musicam, geometriam. Practica in solitariam, priuatam, publicam. Mechanica diuiditur in lanificium, armaturam, nauigationem, agriculturam, uenationem, medicinam, theatricam. Logica diuiditur in grammaticam et disertiuam. Dissertiua diuiditur in demonstrationem prohabilem et sophisticam. Probabilis diuiditur in dialecticam et rhetoricam. In hac diuisione solummodo diuisiue philosophie partes continentur; sunt alie adhuc subdiuisiones istarum partium, sed iste nunc sufficere possunt. In his igitur si solum numerum respicis,  XXI si gradus computare uolueris, triginta octo reperies. Auctores harum scientiarum diuersi leguntur. Alii incipiendo, alii augendo, alii perficiendo artes inuenerunt, sicque eiusdem artis plures sepe referuntur auctores. Ex his paucorum nomina subter annumerabo.



CAP. II. De auctoribus artium.

Theologus apud Grecos Linus fuit, apud Latinos uarro; et nostri temporis Ioannes Scotus; de decem categoriis in Deum physicam naturalem, apud Grecos Thales Milesius unus de Septem sapientibus reperit, apud Latinos Plinius describit. Arithmeticam Samius Pythagoras inuenit; Nicomachus scripsit. Apud Latinos primum Apuleius, deinde Betius transtulit. Hic etiam Pythagoras Machematetrados fecit,  id est librum De doctrina quadriuii, et u. ad similitudinem uite humane inuenit. Musice repertorem Moyses dicit fuisse Tubal, qui fuit de stirpe Chain; Greci Pythagoram, alii Mercurium, qui primus tetrachordum instituit; alii Linum, uel Zetum, uel Amphionem. Geometriam apud Aegyptum primum dicunt esse repertam, cuius auctor apud Grecos optimus Euclides fuit. Huius artem transtulit Betius; Heratostenes quoque sagacissimus in geometria, qui ambitum orbis reperit. Dicunt quod Cham  filius Ne astronomiam primus inuenerit. Chal[.....] primum astrologiam docuerunt, secundum natiuitatis obseruationem. Iosephus autem asseuerat Abraham primum docuisse apud Aegyptios astrologiam. Astronomiam Ptolomeus rex Aegypti reparauit. Hic etiam canones instituit quibus cursus astrorum inuenitur. Aiunt quidam Nembroth gigantem summum fuisse astrologum, sub cuius nomine etiam astronomia inuenitur. Greci dicunt hanc artem ab Athlante primum excogitatam, propter quod etiam celum sustinuisse fertur. Ethice inuentor Socrates fuit, de qua XXIu libros secundum positiuam iustitiam tradidit. Deinde Plato discipulus eius libros multos De republica secundum utramque iustitiam, naturalem scilicet et positiuam, conscripsit. Deinde Tullius in  latino sermone libros De republica ordinauit. Fronto quoque philosophus scripsit librum Stratagematon, id est militaris subtilitatis. Mechanica diuersos habuit auctores. Hesiodus Ascreus primus apud Grecos in describendis rebus rusticis studuit. Deinde Democritus; Mago quoque Carthaginensis XXuII, uoluminibus studium agriculture conscripsit; apud Latinos primus Cato opus De agricultura instituit, quod deinde Marcus Terentius uarro expoliuit. uirgilius quoque Georgica fecit. Deinde Cornelius et Iulius Atticus Aemilianus, siue Columella insignis orator, qui totum corpus discipline huius complexus est. Palladius quoque De agricultura scripsit; uitruuius autem De architectura. Lanificii usum apud Grecos primam Mineruam monstrasse ferunt. Hanc etiam  primam telam ordinasse, lanasque colorasse, oliue quoque et fabrice inuentricem fuisse credunt. Ab ipsa Dedalus didicit; et ipse post eam fabricam fecisse creditur. Apud Aegyptum autem Isis filia Inachi usum serendi lini reperit, et qualiter inde uestimenta fierent monstrauit. Similiter lane usum ibidem ipsa reperit. In Lybia primum usus lane exortus est a templo Ammonis. Ninus rex Assyriorum primus bella mouit. uulcanum primum fabrum fuisse credunt. Diuina autem historia asserit Tubal. Primus  Prometheus ferreo circulo lapidem imprimens, usum annuli inuenit. Nauigii usum Pelagi primi inuenerunt. Ceres prima in Grecia apud Eleusim usum frumenti inuenit; Isis in Aegypto. Pilumnus in Italia usum frumenti et farris, et ritum molendi et pinsendi. Tagus in Hispania ritum serendi. Osiris apud Aegyptum cultum uinearum reperit, Liber apud Indos. Dedalus primus mensam fecit et sellam. Apitius quidam Romanus primus composuit apparatum coquine, qui tandem in ea re consumptis bonis morte uoluntaria periit. Medicine auctor apud Grecos Apollo fuit. Hanc filius eius Esculapius laude et opere ampliauit qui postquam fulmine periit, diu medendi cura intermissa est, latuitque per annos pene quingentos, usque ad tempus Artaxerxis regis.  Tunc eam reuocauit in lucem Hippocrates, Asclepio patre genitus in insula Co. Ludi a Lydis initium sumpsisse creduntur, qui ex Asia uenientes, in Etruria consederunt sub Tyrreno duce; ibique inter ceteros, superstitionum suarum ritus, spectacula instituerunt; quem morem Romani imitati sunt, accersitis inde artificibus, indeque ludi a Lydis uocati sunt. Littere Hebreorum a Moyse per legem initium sumpsisse creduntur; Chaldeorum et Syrorum per Abraham; Aegyptiorum litteras Isis inuenit; Grecorum Phenices, quas Cadmus a Phenice in Greciam attulit. Carmentis mater Euandri, que proprio nomine Nicostrata uocabatur, Latinas litteras reperit. Diuinam historiam primus Moyses scripsit. Apud gentiles primus Darhes Phrygius Troianam historiam  edidit, quam in foliis palmarum ab eo scriptam esse ferunt. Post Darhetem in Grecia Herodotus historicus primus habitus est. Post quem Pherecides iisdem temporibus claruit; quibus Esdras legem scripsit. Fabulas primum inuenisse creditur Alcinon [al. Alcman]. Crotoniensis. Aegyptus mater est artium, inde in Graciam; deinde in Italiam uenerunt. In ea primum grammatica reperta est tempore Osiris mariti Isidis. In ea quoque dialectica primum inuenta est a Parmenide, qui ciuitates et cetus hominum fugiens in rupe consedit non modico tempore, sicque dialecticam excogitauit, unde et rupes Parmenidis appellata est.

Plato autem, post mortem Socratis magistri sui,  amore sapientie in Aegyptum migrauit, ibique perceptis liberalibus disciplinis. Athenas rediit; et apud Academiam uillam suam coadunatis discipulis philosophie studiis operam dedit. Hic primus logicam rationalem apud Grecos instituit, quam postea Aristoteles discipulus eius ampliauit, perfecit et in artem redegit. Marcus Terentius uarro primus dialecticam de Greco in Latinum transtulit. Postea Cicero topica adiecit. Demosthenes Fabri filius, apud Grecos rhetorice princeps creditur. Tisias apud Latinos. Corax apud Syracusas. Hec ab Aristotele et Gorgia et Hermagora in Greco scripta est, translata in Latinum a Tullio, Quintiliano et Titiano.



CAP. III. Que artes precipue legende sint.


Ex his autem omnibus scientiis supra enumeratis septem specialiter decreuerant antiqui in studiis suis ad opus erudiendorum, in quibus tantam utilitatem esse pre ceteris omnibus perspexerunt, ut quisquis harum disciplinam firmiter percepisset, ad aliarum notitiam postea inquirendo magis et exercendo, quam audiendo perueniret. Sunt enim quasi optima quedam instrumenta et rudimenta quibus uia paratur animo ad plenam philosophice ueritatis notitiam. Hinc triuium et quadriuium nomen accepit, eo quod ii quasi quibusdam uiis uiuax animus ad secreta sophie intreat. Nemo tunc temporis nomine magistri dignus uidebatur; qui non harum uII scientiam profiteri posset. Pythagoras hanc in  studiis suis consuetudinem seruasse legitur, ut usque ad septenium secundum numerum uidelicet septem artium liberalium nullus discipulorum suorum de iis que ab ipso dicebantur rationem poscere auderet; sed fidem daret uerbis magistri quousque omnia audiuisset, sicque iam per semetipsum rationem eorum posset inuenire. Has septem quidam tanto studio didicisse leguntur, ut plane ita omnes in memoria tenerent, ut quascunque scripturas deinde ad manum sumpsissent, quascunque questiones soluendas aut comprobandas proposuissent, ex his regulas et rationes ad definiendum, id de quo ambigeretur, folium librorum non quererent, sed statim singula corde parata haberent. Hinc profecto incidit eo tempore tot fuisse sapientes ut plura ipsi scriberent  quam nos legere possimus. Scholastici autem nostri aut nolunt aut nesciunt modum congruum in discendo seruare, et idcirco multos studentes, paucos sapientes inuenimus. Mihi uero uidetur non minori cura prouidendum esse lectori ne in studiis inutilibus operam suam expendat, quam ne in bono et utili proposito tepidus remaneat. Malum est bonum negligenter agere, peius est in uanum labores multos expendere. Sed quia non omnes hanc discretionem habere possunt, ut intelligant quod sibi expediat, idcirco que Scripture mihi utiliores uideantur, lectori breuiter demonstrabo, ac deinde de modo quoque disserendi pauca adnectam.



CAP. Iu. De duobus generibus scripturarum.

 Duo sunt genera scripturarum. Primum genus est earum que proprie artes appellantur. Secundum est earum que sunt appendentia artium. Artes sunt que philosophie supponuntur, id est que aliquam certam et determinatam philosophie materiam habent, ut est grammatica, dialectica, et cetere huiusmodi. Appendentia artium sunt, que tantum ad philosophiam spectant, id est que in aliqua extra philosophiam materia uersantur; aliquando tamen quedam ab artibus discerpta sparsim et confuse attingunt, uel si simplex narratio est, uiam ad philosophiam preparant. Huiusmodi sunt omnia petarum carmina, ut sunt tragedie, comedie, satire, heroica quoque et lyrica, et iambica, et didascalica quedam; fabule quoque et historie; illorum etiam  scripta, quos nunc philosophos appellare solemus, qui et breuem materiam longis uerborum ambagibus extendere consueuerunt, et facilem sensum perplexis sermonibus obscurare, uel etiam diuersa simul compilantes, quasi de multis coloribus et formis, unam picturam facere. Nota que tibi distinxi. Duo sunt artes et appenditia artium. Sed inter hec tanta mihi distantia esse uidetur, ut ille ait:

Lenta salix quantum pallenti cedit oliue,
Puniceis humilis quantum saliunca rosetis. 
Ita ut quicunque ad scientiam pertingere cupit, si relicta ueritate artium reliquis se implicare uoluerit, materiam laboris nedum plurimam sed et infinitam sustinebit, et fructum exiguum. Denique  partes sine appendiciis suis perfectum lectorem facere possunt; illa sine artibus nichil perfectionis conferre ualent. Maxime autem cum nichil in se expetendum habeant unde lectorem inuitent, nisi traductum ab artibus et accommodatum; neque quisquam in eis querant nisi quod artium est. Quapropter mihi uidetur primum opera danda esse artibus ubi fundamenta sunt omnium; et pura simplexque ueritas aperitur; maxime his uII quas predixi, que totius philosophie instrumenta sunt. Deinde cetera queque, si uacat, legantur, quia aliquando plus delectare solent seriis admista ludicra, et raritas pretiosum facit bonum. Sic in medio fabule cursu inuentam sententiam auidius aliquando retinemus. uerumtamen in septem liberalibus artibus fundamentum  est omnis doctrine, que pre ceteris omnibus ad manum habende sunt, utpote sine quibus nichil solet aut potest philosophica disciplina explicare aut definire.



CAP. u. De artium coherentia.

He quidem ita sibi coherent, et alternis uicissim rationibus indigent, ut si una defuerit, cetere philosophum facere non possint. Unde mihi errare uidentur, qui non attendentes talem in artibus coherentiam, quasdam sibi ex ipsis eligunt, et ceteris, intactis, his se posse fieri perfectos putant.



CAP. uI. Unicuique arti quod est tribuendum esse.

Est rursum alius error non multo minor isto, quem summopere uitare oportet. Sunt enim quidem, que licet ex iis que legenda sunt nichil pretermittant,  nulli tamen arti quod suum est tribuere norunt, sed in singulis legunt omnes. In grammatica de syllogismorum ratione disputant; in dialectica inflexiones casuales inquirunt, et quod magis irrisione dignum est, in titulo totum pene legunt librum, et incipit tertia uix lectione expediunt. Non alios docent huiusmodi, sed suam ostentant scientiam. Sed utinam quales mihi, tales omnibus apparerent! Attende quam peruersa sit hec consuetudo; cum profecto quanto magis superflua aggregaueris, tanto minus ea que utilia sunt capere possis uel retinere. In qualibet igitur arte duo nobis maxime discernenda  sunt et distinguenda: primum, qualiter oporteat in ipsa arte agere; secundum, qualiter oporteat ipsius artis rationes quibuslibet aliis rebus accommodare. Duo sunt agere de arte, et agere per artem. uerbi gratia, agere de arte, ut est agere grammatice. De grammatica agit, qui regulas de uocibus datas, et precepta ad hanc uocem pertinentia tractat; grammatice agit omnis qui regulariter loquitur uel scribit. Agere igitur de grammatica, quibusdam, tantummodo, ut Prisciano, Donato, Seruio, et similibus, conuenit. Agere uero grammatice, omnibus. Cum igitur de qualibet arte agimus, maxime in docendo ubi omnia ad compendium restringenda sunt, et ad facilem intelligentiam reuocanda, sufficere debet id de quo agitur, quanto  breuius et aptius potest explanare, ne si alienas nimium rationes multiplicauerimus, magis turbemus quam edificemus lectorem. Non omnia dicenda sunt que dicere possumus, ne minus utiliter dicantur ea que dicere debemus; id tandem in unaquaque arte queras quod ad eam specialiter pertinere constiterit. Deinde cum legeris artes, et quod uniuscuiusque sit proprium agnoueris disputando et conferendo, tunc demum rationes singularum inuicem conferre licebit; et ex alterna consideratione uicissim que minus prius intellexeras inuestigare. Noli multiplicare diuerticula quoadusque semitas didiceris: securus discurres cum errare non timueris.



CAP. uII. Quid sit necessarium studentibus.

 Tria sunt necessaria studentibus. Natura, exercitium, disciplina. In natura consideratur ut facile audita percipiat, et percepta firmiter teneat. In exercitio, ut labore et sedulitate naturalem sensum excolat. In disciplina, ut laudabiliter uiuens, mores cum scientia componat. De his tribus per singula modo introductionis pauca perstringemus.



CAP. uIII. De ingenio et memoria, que duo pertinent ad naturam.

 Multi sunt, quos ipsa adeo natura ingenio destitutos reliquit, ut ea etiam que facilia sunt, intellectu uix capere possint, et horum duo genera esse uidentur. Nam sunt quidam, qui licet suam hebetudinem non ignorent, eo tamen quo ualent conamine ad scientiam anhelant; et indesinenter  studio insudantes, quod minus habent effectu operis, obtinere uidentur affectu uoluntatis. Ast alii quoniam summa se comprehendere nequaquam posse sentiunt, minima etiam negligunt; et quasi in suo torpore securi quiescentes eo amplius in maximis lumen ueritatis perdunt, quo minima que intelligere possent, discere fugiunt. Unde Psalmista: Noluerunt, inquit, intelligere ut bene agerent . Longe enim aliud est nescire atque aliud nolle scire. Nescire siquidem infirmitatis est; scientiam uero detestari, praue uoluntatis. Est aliud genus hominum, quos admodum  natura ingenio ditauit, et facilem ad ueritatem ueniendi aditum prestitit; quibus, etsi par sit ualetudo ingenii, non eadem tamen omnibus uirtus aut uoluntas est per exercitia et doctrinam naturalem sensum excolendi. Nam sunt plerique qui negotiis huius seculi et curis supra quam necesse sit impliciti aut uitiis et uoluptatibus corporis dediti, talentum Dei terra obruunt, et ex eo nec fructum sapientie, nec usuram boni operis querunt, que profecto ualde detestabiles sunt. Rursus aliis rei familiaris inopia et tenuis census discendi facultatem minuit. Quos tamen plene per hoc excusari minime posse credimus, cum plerosque fame, siti, nuditate laborantes, ad scientie fructum pertingere uideamus. Et tamen aliud est cum non possis, aut ut uerius  dicam, non facile possis discere, atque aliud posse et nolle scire. Sicut enim gloriosius est, cum nulle suppetant facultates, sola uirtute sapientiam apprehendere, sic profecto turpius est uigere ingenio, diuitiis affluere, et torpere otio.

Qui doctrine operam dant, ingenio simul et memoria pollere debent, que duo in omni studio et disciplina ita sibi coherent, ut si desit alterum, neminem alterum ad perfectum ducere possit, sicut nulla prodesse possunt lucra, ubi deest custodia; et incassum receptacula munit, qui quod recondat non habuerit. Ingenium inuenit et memoria custodit sapientiam. Ingenium est uis quedam naturaliter animo insita per se ualens. Ingenium a natura proficiscitur, usu iuuatur, immoderato labore retunditur,  et temperato acuitur exercitio. Unde satis eleganter a quodam dictum est: uolo tandem tibi parcas; labor est in chartis, curre per era. Duo sunt que ingenium exercent: lectio et meditatio. Lectio est, cum ex his que scripta sunt, regulis et preceptis informamur. Trimodum est lectionis genus docentis, discentis, uel per se inspicientis. Dicimus enim lego librum illi, et lego librum ab illo, et lego librum. In lectione maxime consideranda sunt ordo et modus.



CAP. IX. De ordine legendi.

Ordo consideratur, alius in disciplinis, ut si dixerim grammaticam dialectica antiquiorem, uel arithmeticam priorem musica. Alius in libris, ut si  dixero Catilinarium Iugurthino priorem. Alius in narratione, que est in continua serie. Alius in dispositione. Ordo in disciplinis attenditur secundum naturam; in libris secundum personam auctoris, uel subiectam materiam. In narratione secundum dispositionem, que duplex est: naturalis, scilicet quando res eo refertur ordine qua gesta est; et artificialis, id est, quando id quod postea gestum est prius narratur: et quod prius, postmodum dicitur. In expositione consideratur ordo secundum inquisitionem. Expositio tria continet: litteram, sensum, sententiam. Littera est congrua ordinatio dictionum, quam etiam constructionem uocamus. Sensus est facilis quedam et aperta significatio, quam littera prima fronte prefert. Sententia est profundior intelligentia,  que nisi expositione uel interpretatione non inuenitur. In his ordo est, ut primum littera, deinde sensus, deinde sententia inquiratur: quo facto, perfecta est expositio.



CAP. X. De modo legendi.

Modus legendi in diuidendo constat. Omnis diuisio incipit a finitis, et ad infinita usque progreditur. Omne autem finitum magis notum est, et scientia comprehensibile. Doctrina autem ab his que magis nota sunt incipit; et per eorum notitiam ad scientiam eorum que latent pertingit. Preterea ratione inuestigamus; ad quam proprie pertinet diuidere, quando ab uniuersalibus ad particularia descendimus diuidendo, et singulorum naturas inuestigando. Omne namque uniuersale magis est determinatum  suis particularibus. Quando ergo discimus, ab iis incipere debemus que magis sunt nota et determinata et complectentia; sicque paulatim descendendo, et per diuisionem singula distinguendo, eorum que continentur naturam inuestigare.



CAP. XI. De meditatione.

Meditatio est cogitatio frequens cum consilio, que causam et originem, modum et utilitatem uniuscuiusque rei prudenter inuestigat. Meditatio principium sumit a lectione; nullis tamen regulis stringitur aut preceptis lectionis. Delectatur enim quodam apto decurrere spatio, ubi liberam contemplande ueritati aciem affigat; et nunc has, nunc illas rerum causas perstringere; nunc autem profunda queque penetrare: nichilque anceps, nichilque obscurum  relinquere. Principium ergo doctrine est in lectione, consummatio in meditatione. Quam si quis familiarius amare didicerit, eique sepius uacare uoluerit, iucundam ualde reddit uitam, et maximam in tribulatione prestat consolationem. Ea enim maxima est, que animam a terrenorum actuum strepitu segregat, et in hac uita etiam eterne quietis dulcedinem quodammodo pregustare facit. Cumque iam per ea que facta sunt, eum qui fecit omnia querere didicerit, et intelligere: tunc animam pariter et scientia erudit et letitia perfundit, unde fit, ut maximum sit in meditatione oblectamentum. Tria sunt genera meditationis. Unum constat in circumspectione morum, aliud in scrutatione  mandatorum, tertium in inuestigatione diuinorum operum. Mores sunt in uitiis et uirtutibus. Mandatum diuinum, aliud precipiens, aliud promittens, aliud terrens. Opus Dei est, et quod creat potentia, et quod moderatur sapientia, et quod cooperatur gratia. Que omnia quanta sint admiratione digna, tanto magis quisque nouit, quanto attentius Dei mirabilia meditari consueuit.



CAP. XII. De memoria.

De memoria hoc maxime in presenti pretermittendum non esse existimo, quod sicut ingenium diuidendo inuestigat et inuenit, ita memoria colligendo custodit. Oportet ergo ut que discendo diuisimus. commendando memorie ea colligamus. Colligere est ea de quibus prolixius uel scriptum uel disputatum  est ad breuem quamdam et compendiosam summam redigere, que a maioribus epilogus, id est, breuis recapitulatio supradictorum appellata est. Habet namque omnis tractatio aliquod principium cui tota rei ueritas et uis sententie innititur, et ad ipsum cuncta alia referuntur: hoc querere et considerare colligere est. Unus fons est, et multi riuuli, qui anfractus fluminum sequeris, tene fontem et totum habes. Hoc idcirco dico, quoniam memoria hominis hebes est, et breuitate gaudet, et si in multa diuiditur, fit minor in singulis. Debemus ergo in omni doctrina breue aliquid et certum colligere, quod in arcula memorie recondatur, unde postmodum cum res exigit aliqua deriuentur. Hoc etiam sepe replicare, et de uentre memorie ad palatum reuocare necesse est,  ne longa intermissione obsolescat. Unde rogo te, o lector, ne nimium leteris, si multa legeris, sed si multa intellexeris, nec tantum intellexeris, sed etiam retinere potueris. Alio qui nec legere multum prodest, nec intelligere. Quare superius me dixisse recolo, eos qui doctrine operam dant, ingenio et memoria indigere.



CAP. XIII. De disciplina.

Sapiens, quidam cum de modo et forma discendi interrogaretur: Mens, respondit, humilis, studium querendi, uita quieta, scrutinium tacitum, paupertas, terra aliena: hec reserare solent nonnulla obscura legenti. Audierat puto quod dictum est: Mores ornant scientiam, et ideo preceptis legendi, precepta quoque uiuendi adiungit, ut et modum  uite sue et studii rationem lector agnoscat. Illaudabilis est scientia, quam uita maculat impudica. Et idcirco summopere cauendum est ei qui querit scientiam, ut non negligat disciplinam.



CAP. XIu. De humilitate.

Principium autem discipline humilitas est, cuius cum multa sint documenta, hec tria precipue ad lectorem pertinent. Primum ut nullam scientiam, nullam scripturam uilem teneat; secundum, ut a nemine discere erubescat; tertium, ut cum scientiam adeptus fuerit, ceteros non contemnat. Multos hoc decepit, quod ante tempus sapientes uideri uolunt. Hinc namque in quemdam elationis tumorem prorumpunt; ut iam et simulare incipiant quod non  sunt et quod sunt erubescere; eoque longius a sapientia recedunt quod non esse sapientes, sed putari uolunt. Cuiusmodi multos noui, qui cum primis adhuc elementis indigeant, non nisi summis interesse dignantur, et ex hoc solummodo se magnos fieri putant, si magnorum et sapientium, uel scripta legerint, uel audierint uerba. Nos, inquiunt, uidimus illos; nos ab illis legimus. Sepe nobis loqui solebant. Illi summi, illi famosi, cognouerunt nos. Sed utinam me nemo cognoscat, et ego cuncta nouerim! Platonem uidisse, non intellexisse gloriamini; puto indignum uobis est deinceps ut me audiatis. Non ego sum Plato, nec Platonem uidere merui; sufficit uobis ipsum, philosophie fontem potastis, sed utinam adhuc sitiretis! Rex post aurea pocula, de uase bibit testeo. Quid  erubescitis? Platonem audistis, audietis et Chrysippum. In prouerbio dicitur: Quod tu non nosti, fortassis nouit asellus. Nemo est cui omnia scire datum sit, nec quisquam rursum cui aliquid spirituale a natura accepisse non contigerit. Prudens igitur lector omnes libenter audit, omnia legit, non scripturam, non personam, non doctrinam spernit. Indifferenter ab omnibus quod sibi deesse uidet, querit; nec quantum sciat, sed quantum ignoret considerat. Hinc illud Platonicum aiunt: Malo aliena uerecunde discere, quam mea impudenter ingerere. Cur discere erubescis, et nescire non uerecundaris; pudor iste, maior est illo. Aut quid summa affectas, cum tu iaceas in imo; considera potius quid uires tue ferre ualeant. Aptissime incedit,  qui incedit ordinate. Quidam dum magnum saltum facere uolunt, precipitium incidunt. Noli ergo nimis festinare, hoc modo citius ad sapientiam pertinges. Ab omnibus libenter disce quod tu nescis; quia humilitas commune tibi facere potest, quod natura cuique proprium fecit; sapientior omnibus eris, si ab omnibus discere uolueris. Qui ab omnibus accipiunt, omnibus ditiores sunt. Nullam denique scientiam uilem teneas, quia omnis scientia bona est. Nullam si uacat scripturam uel saltem legem contemnas, quia si nichil lucraris, nec perdes aliquid, maxime cum nulla scriptura sit secundum meam existimationem, que aliquid expetendum non proponat, si conuenienti loco et ordine tractetur; que non aliquid etiam speciale habeat quod diligens  uerbi scructator alibi non inuentum, quanto rarius, tanto gratius carpat. Nihil tamen bonum est quod melius tollit. Si omnia legere non potes, ea que sunt utiliora lege etiam si omnia legere potueris, non omnibus tamen idem labor impendendus est; sed quedam ita legenda sunt ne sint incognita, quedam uero ne sint inaudita, quia aliquando pluris esse credimus quod non audiuimus, et facilius existimatur res cuius fructus agnoscitur. uidere nunc potes quam necessaria tibi sit hec humilitas, ut nullam scientiam uilipendas et ab omnibus libenter discas. Similiter tibi quoque expedit, ut cum tu aliquid sapere ceperis, ceteros non contemnas, hoc autem tumoris uitium hinc quibusdam accidit,  quod suam scientiam nimis diligenter inspiciunt, et cum sibi aliquid esse uisi fuerint, alios quos non nouerunt, tales nec esse nec potuisse fieri putant. Hinc etiam ebullit quod nugigeruli nunc quidam nescio unde gloriantes, priores patres simplicitatis arguunt, et secum natam, secum morituram credunt sapientiam. In diuinis eloquiis ita simplicem modum loquendi esse aiunt, ut in eis magistros audire non oporteat; posse satis quemque proprio ingenio ueritatis arcana penetrare. Corrugant nasum, et ualgium torquent in lectores diuinitatis, et non intelligunt quod Deo iniuriam faciunt, cuius uerba pulchro quidem uocabulo simplicia, sed sensu prauo insipida predicant. Non est mei consilii huiusmodi imitari. Bonus enim lector humilis debet esse et  mansuetus, a curis inanibus et uoluptatum illecebris prorsus alienus, diligens et sedulus, ut ob omnibus libenter discat, nunquam de scientia sua presumat, peruersi dogmatis auctores quasi uenena fugiat, diu rem pertrectare antequam iudicet discat, non uideri doctus, sed esse discat uel querat, dicta sapientium intellecta diligat, et ea semper coram oculis quasi speculum uultus sui tenere studeat. Et si qua forte obscuriora intellectum eius non admiserint, non statim in uituperium prorumpat, ut nichil bonum esse credat nisi quod ipse intelligere potuit. Hec est humilitas discipline legentium.



CAP. Xu. De studio querendi.

Studium querendi ad exercitium pertinet, in quo  exhortatione magis quam doctrina lector indiget. Qui enim diligenter inspicere uoluerit, quid antiqui propter amorem sapientie pertulerint, quam memoranda posteris uirtutis sue monimenta reliquerint, quamlibet suam diligentiam inferiorem esse uidebit. Alii calcauerunt honores, alii proiecerunt diuitias, alii acceptis iniuriis gaudebant, alii penas spreuerunt, alii contubernia hominum deserentes et intimos recessus et secreta eremi penetrantes, soli se philosophie dedicauerunt, ut eo contemplationi uacarent liberius, quod nullis que uirtutis iter impedire solent cupiditatibus, animum subiecissent. Parmenides philosophus quindecim annis in rupe Aegyptia consedisse legitur. Et Prometheus ob immodicam meditandi curam in monte Caucaso uulturi  expositus memoratur. Quia enim sciebant uerum bonum non in estimatione hominum sed in pura conscientia esse absconditum; et eos iam non homines esse, qui rebus perituris inherentes bonum suum non agnoscerent, ideo quantum mente et intelligentia a ceteris differrent, ipsa locorum distantia demonstrabant, ne una teneret habitatio, quos non eadem sociabat intentio. Quidam philosopho cuidam referebat dicens: Nunquid non uides quod te derident homines. Et ille: Ipsi me, inquit, derident, et eos asini. Cogita si potes quanti estimauerit laudari ab eis a quibus nec uituperari timuit. De alio rursum legitur, quod post omnia disciplinarum studia et artium acumina ad opus figuli descenderit et alterius cuiusdam discipuli  cum laudibus magistrum suum efferrent, inter cetera nec sutorie peritia eum carere gloriati sunt. Hanc igitur diligentiam in nostris lectoribus esse uellem, ut nunquam in eis senesceret sapientia. Sola Abisag Sunamitis senem Dauid calefecit , quia amor sapientie etiam marcescente corpore dilectorem sui non deserit. Omnes pene uirtutes corporis mutantur in senibus, et crescente sola sapientia decrescunt cetera. Senectus enim illorum qui adolescentiam suam honestis artibus [al. actibus] instruxerint, etate fit doctior, usu tritior, processu temporis sapientior, et ueterum studiorum dulcissimos fructus metit. Unde et sapiens ille uir Grecie Themistocles cum repletis centum septem  annis se mori cerneret, dixisse fertur: sese dolere quod egrederetur de uita quando sapere cepisset. Plato octoginta unius annorum scribens mortuus est. Socrates nonaginta nouem annos in docendi scribendique doloreque labore compleuit. Taceo ceteros philosophos, Pythagoram, Democritum, Xenocratem, Zenonem, et Eleatem, qui iam etate longeua in sapientie studiis floruerunt.

Ad petas uenio Homerum, Hesiodum, Simonidem, Tersilochum, qui grandes natu cycneum nescio quid et solito dulcius uicina morte cecinerunt. Sophocles cum post nimiam senectutem, et rei familiaris negligentiam a suis accusaretur amentie; Oedippi fabulam quam nuper scripserat, recitauit iudici, et tantum sapientie in etate iam fracta specimen  dedit, ut seueritatem tribunalium in fauorem theatri conuerteret. Nec mirum cum etiam Cato censorius et Romani generis disertissimus iam senex grecas litteras discere, nec erubuerit, nec desperauerit. Certe Homerus refert quod de lingua Nestoris iam uetuli et pene decrepiti dulcior oratio fluxerit. Animaduerte igitur quantum amauerint sapientiam, quos nec decrepita etas ab eius inquisitione reuocare. Iste igitur tantus amor sapientie, tanta in senibus abundantia congrue etiam ex ipsius supradicti nominis interpretatione colligitur. Interpretatur enim Abisag pater meus superfluus uel patris mei rugitus, ex quo ostenditur abundantissimum, et ultra humanam uocem in sensibus diuini sermonis tonitruum commorari. uerbum namque superfluum  in hoc loco plenitudinem non redundantiam significat. Porro Sunamitis in lingua nostra coccinea dicitur, quod satis conuenienter feruorem sapientie significare potest.



CAP. XuI. De quatuor reliquis preceptis.

Quatuor que sequuntur sic alternatim disposita sunt, ut alterum semper ad disciplinam, alterum ad exercitium spectet.



CAP. XuII. De quiete.

uite quies, siue interior, ut mens per illicita desideria non discurrat; siue exterior, ut otium et opportunitas honestis et utilibus studiis suppetat; utraque ad disciplinam pertinet.



CAP. XuIII. De scrutinio.

Scrutinium autem, id est meditatio; ad exercitium,  spectat. uidetur autem scrutinium sub studio querendi contineri. Quod si uerum est superfluo repetitur, cum in superiori parte annumeratum sit. Sed sciendum est hanc inter hec duo esse differentiam, quod studium querendi instantiam significat operis, scrutinium uero diligentiam meditationis. Opus peragunt labor et amor, consilium pariunt cura et uigilia. In labore est ut agas; in amore ut perficias; in cura est, ut prouideas; in uigilia, ut attendas. Isti sunt quatuor pedissequi qui portant lecticam philologie, quia mentem exercent, cui sapientia presidet. Cathedra quippe philologie sedes est sapientie, que his suppositis gestari dicitur, quoniam in his se exercendo promouetur. Unde pulchre iuuenes  propter robur a fronte lecticam tenere dicuntur; uidelicet, , id est amor et labor, quia foris opus peragunt, a posteriori puelle, uidelicet , que interpretantur cura seu diligentia et uigilia, quia intus in secreto consilium pariunt. Sunt quidam qui putant per cathedram philologie humanum corpus significari, cui anima rationalis presidet, quod ministri quatuor portant, id est, quatuor elementa componunt. De quibus duo superiora, id est ignis et er, actu et nomine masculina sunt. Duo uero inferiora, id est terra et aqua, feminina.



CAP. XIX. De parcitate.

Parcitatem quoque lectoribus suadere uolunt, id est superflua non sectari, quod maxime ad disciplinam  spectat. Pinguis enim uenter, ut dicitur, sensum non gignit acutum. Sed quid ad hoc scholastici nostri temporis respondere poterunt, qui non solum in studiis suis frugalitatem sequi contemnunt, sed etiam supra id quod  sunt diuites uideri laborant. Nec iam quid didicerit quisque iactitat, sed quid expenderit. Sed fortassis suos magistros imitari uolunt, de quibus quid digne dicam non inuenio.



CAP. XX. De exsilio.

Postremo terra aliena posita est, que et ipsa quoque hominem exercet. Omnis mundus philosophantibus exsilium est. Quia tamen, ut ait quidam:

Nescio qua natale solum dulcedine cunctos
   Ducit, et immemores non sinit esse sui.

Magnum uirtutis principium est, ut discat paulatim exercitatus animus uisibilia hec et transitoria primum commutare, ut postmodum possit etiam derelinquere. Delicatus ille est adhuc cui patria dulcis est. Fortis autem iam cui omne solum patria  est, perfectus uero cui mundus totus exsilium est. Ille mundo amorem fixit, iste sparsit, hic exstinxit. Ego a puero exsulaui, et scio quo merore animus arctum aliquando pauperis tugurii fundum deserat, qua libertate postea marmoreos lares et tecta laqueata despiciat.



LIBER QUARTUS,



Cuius hec sunt capitula:

CAP. I. De studio diuinarum Scripturarum.---CAP. II. De ordine et numero librorum.---CAP. III. De auctoribus diuinorum librorum.---CAP. Iu. De bibliotheca.---CAP. u. De interpretibus.---CAP. uI. De auctoribus Noui Testamenti.---CAP. uII. Quid sit apocryphum.---CAP. uIII. Ratio diuinorum librorum.---CAP. IX. De nouo Testamento.---CAP. X. De canonibus Euangeliorum.---CAP. XI. De canonibus conciliorum.---CAP. XII Quatuor esse principales synodos.---CAP. XIII. Qui bibliothecas fecerunt.---CAP. XIu. Que scripture sint authentice.---CAP. Xu. Que sint apocryphe scripture.---CAP. XuI. Etymologie quorumdam ad lectionem pertinentium.



CAP. I. De studio diuinarum Scripturarum.


Scripture que uel de Deo uel de bonis inuisibilibus loquuntur, nec omnes, nec sole diuine appellande sunt. In libris siquidem gentilium multa de eternitate Dei, animarum immortalitate et de uirtutum premiis sempiternis, penisque malorum, satis probabili ratione scripta inuenimus, quos tali uocabulo indignos esse nemo dubitat. Rursus ueteris et Noui Testamenti seriem percurrentes, rotam pene de presentis uite statu et rebus in tempore gestis contextam cernimus, raro aliqua de dulcedine eternorum bonorum et celestis uite gaudiis manifeste deprimi. Tamen has scripturas diuinas appellare fides catholica solet. Philosophorum scripture, quasi luteus paries dealbatus, nitore eloquii foris  pollent. Que si quando ueritatis pretendunt speciem, falsa admiscendo, quasi quodam colore superducto lutum erroris operiunt. Contra, diuina eloquia aptissime fauo comparantur, que et propter simplicitatem sermonis arida apparent, et intus dulcedine plena sunt; unde constat quod merito tale uocabulum sortita sunt, que sola sic a falsitatis contagione  aliena inueniunt, ut nichil ueritati contrarium continere probentur. Scripture diuine sunt, quas a catholice fidei cultoribus editas, auctoritas uniuersalis Ecclesie ad eiusdem fidei corroborationem in numero diuinorum computandas recepit, et legendas retinuit. Sunt preterea alia quam plurima opuscula a religiosis uiris et sapientibus diuersis temporibus conscripta, que licet auctoritate uniuersalis Ecclesie probata non sint, tamen quia a fide catholica non discrepant, et nonnulla etiam utilia docent, inter diuina computantur eloquia, que fortasse enumerando melius quam definiendo ostenderimus.



CAP. II. De ordine et numero librorum.

Omnis diuina Scriptura in duobus Testamentis continetur, in ueteri uidelicet et Nouo. Utrumque  Testamentum tribus ordinibus distinguitur. uetus Testamentum continet legem, prophetas, agiographos. Nouum autem Euangelium, apostolos, Patres.

Primus ordo ueteris Testamenti, id est lex quam Hebrei [Figure: [Hebrew Text] 8Kb] , thorath nominant, Pentateuchum habet, id est quinque libros Moysi. In hoc ordine primus est [Figure: [Hebrew Text] 8Kb] , bresith, qui est Genesis; secundus  [Figure: [Hebrew Text] 6Kb] , Hellesmoth, qui est Exodus; tertius [Figure: [Hebrew Text] 6Kb] uaietra, qui est Leuiticus; quartus [Figure: [Hebrew Text] 6Kb] uaiedaber, qui est Numeri; quintus [Figure: [Hebrew Text] 6Kb] Adabarim, qui est Deuteronomius.

Secundus ordo est prophetarum, hic continet octo uolumina. Primum [Figure: [Hebrew Text] 6Kb] Iosue bennun, id est filium Nun, qui et Iosue et iehsu, et Iesu Naue nuncupatur; secundum [Figure: [Hebrew Text] 6Kb] Sophtim, qui est liber Iudicum; tertium Samuel, qui est primus et secundus Regum; quartum Malachim, qui est tertius et quartus Regum; quintum Isaiam; sextum Ieremiam; septimum Ezechielem; octauum [Figure: [Hebrew Text] 2Kb] Thareasra, qui est duodecim prophetarum.

Deinde tertius ordo, octo libros babet. Primus est Iob; secundus Dauid; tertius [Figure: [Hebrew Text] 7Kb] Masloth,  quod Grece parabole, Latine prouerbia sonat, uidelicet Salomonis; quartus [Figure: [Hebrew Text] 7Kb] Celech, qui est Ecclesiastes; quintus, [Figure: [Hebrew Text] 7Kb] , Sira Sirim, id est Cantica canticorum; sextus Daniel; septimus [Figure: [Hebrew Text] 2Kb] , dabra iamin, qui est Paralipomenon; octauus Esdras; nonus Esther. Omnes ergo numero sunt uiginti duo. Sunt preterea alii quidam libri, ut Sapientia Salomonis, liber Iesu filii Sirach, et liber Iudith, et Tobias et libri Machabeorum, qui leguntur quidem, sed non scribuntur in canone.

Primus ordo Noui Testamenti, quatuor habet Euangeliorum uolumina, Matthei, Marci, Luce et Ioannis. Secundus similiter quatuor: Epistolas Pauli numero quatuordecim sub uno uolumine contextas et canonicas Epistolas, Apocalypsim et Actus apostolorum.  In tertio ordine primum habent locum Decretalia, quos canones, id est regulas appellamus; deinde sanctorum Patrum, et doctorum scripta, Hieronymi, Augustini, Gregorii, Ambrosii, Isidori, Origenis, Bede, et aliorum multorum orthodoxorum, que tam infinita sunt, ut numerari non possint. Ex quo profecto apparet quantum in fidem Christianam feruorem habuerunt, pro cuius assertione tot et tanta opera memoranda posteris reliquerunt. Unde nostra quoque pigritia arguitur, qui legere non sufficimus que dictare illi potuerunt. In his autem ordinibus maxime utriusque apparet conuenientia, quod sicut post legem prophete et post prophetas agiographi, ita post Euangelium apostoli, et post apostolos doctores ordine successerunt. Et mira  quadam diuine dispensationis ratione actum est, ut cum in singulis plena et perfecta ueritas consistat, nulla tamen superflua sit. Hec breuiter de ordine et numero diuinorum librorum perstrinximus, ut que sibi sit prescripta materia lector agnoscat.



CAP. III. De auctoribus diuinorum librorum.

Quinque libros legis Moyses scripsit. Libri Iosue, id est Iosue cuius nomine inscribitur, auctor fuisse creditur. Librum Iudicum a Samuele editum dicunt. Primam partem libri Samuelis ipse Samuel scripsit; sequentia uero usque ad calcem, Dauid. Malachim Ieremias primum in unum uolumen collegit, nam antea sparsus erat per singulorum regum historias. Isaias, Ieremias, Ezechiel, singuli suos libros fecerunt,  qui inscripti sunt nominibus eorum. Liber etiam duodecim prophetarum, auctorum suorum nominibus prenotatur, quorum nomina sunt Osee, Iel, Amos, Abdias, Ionas, Micheas, Nahum, Habacuc, Sophonias, Aggeus, Zacarias et Malachias. Qui propterea minores dicuntur, quia sermones eorum breues sunt, unde et uno uolumine comprehenduntur. Isaias autem et Ieremias, et Ezechiel, et Daniel, hi quatuor maiores, sunt singulis suis uoluminibus distincti. Librum Iob, alii Moysen, alii unum ex prophetis, nonnulli ipsum Iob scripsisse credunt. Librum Psalmorum Dauid edidit; Esdras autem postea ita ut nunc sunt ordinauit, et titulos addidit. Parabolas autem et Ecclesiasten et Cantica canticorum Salomon composuit. Daniel sui libri  auctor fuit. Liber Esdre auctoris sui titulo prenotatur, in cuius textu eiusdem Esdre Neemieque sermones pariter continentur. Librum Esther Esdras conscripsit. Liber Sapientie apud Hebreos nusquam est, et ipse stylus Grecam magis eloquentiam redolet. Hunc quidam Iudei Philonis esse affirmant. Librum ecclesiasticum certissime iehsu filius Sirac Ierosolymita, nepos Iesu sacerdotis magni  composuit. Hic apud Hebreos reperitur, sed inter apocryphos habetur. Iudith uero et Tobias, et libri Machabeorum quorum, ut testatur Hieronymus, secundus magis Grecus esse probatur, quibus auctoribus scripti sint minime constat.



CAP. Iu. De bibliotheca.

Bibliotheca de Greco nomen accepit, eo quod ibi  libri recondantur. Nam librorum, repositorium interpretatur. Bibliothecam ueteris Testamenti Esdras scriba post incensam legem a Chaldeis, dum Iudei regressi sunt in Ierusalem, diuino afflatus spiritu reparauit, cunctaque legis ac prophetarum uolumina que fuerant a gentibus corrupta, correxit, totumque uetus Testamentum in uiginti duos libros constituit, ut tot libri essent in lege, quot habeantur et littere. Porro quinque littere duplices apud Hebreos sunt, [Figure: [Hebrew Text] 4Kb] caph, [Figure: [Hebrew Text] 4Kb] mem, [Figure: [Hebrew Text] 4Kb] nun, [Figure: [Hebrew Text] 4Kb] phe, [Figure: [Hebrew Text] 4Kb] sade. Aliter enim per has scribunt principia medietatesque uerborum, aliter fines. Unde et quinque libri a plerisque duplices existimantur. Samuel, [Figure: [Hebrew Text] 4Kb] Malachim, [Figure: [Hebrew Text] 4Kb] dabre iamin, Esdras, Ieremias cum [Figure: [Hebrew Text] 4Kb] cynoth, id est, lamentationibus  eius.



CAP. u. De Interpretibus.

Interpretes ueteris Testamenti, primum Septuaginta quos Ptolemeus cognomento Philadelphus rex Aegypti omnis litterature sagacissimus, cum Pisistratum Atheniensium tyrannum, qui primus apud Grecos bibliothecam instituit, et Seleucum, Nicanorem, et Alexandrum, et ceteros priores qui sapientie operam dederant, in studio bibliothecarum emularetur, non solum gentilium scripturas, sed etiam diuinas litteras in suam bibliothecam conferens, ita ut septuaginta millia librorum in tempore eius Alexandrie inuenirentur, ab Eleazaro pontifice petens Scripturas ueteris Testamenti in Grecam  uocem ex Hebrea lingua interpretari fecit. Sed singuli in singulis cellis separati, ita omnia per Spiritum sanctum interpretati sunt, ut nichil in alicuius eorum codice inuentum esset, quod in ceteris uel in uerborum ordine discreparet; propter quod una est eorum interpretatio, sed Hieronymus dicit huic rei non esse adhibendam fidem. Secundam et tertiam et quartam faciunt Aquila, Symmachus et Theodocion, quorum primus, id est Aquila, Iudeus fuit. Symmachus uero et Theodocion Ebionite heretici. Obtinuit tamen usus ut post Septuaginta interpretes Ecclesie Grecorum eorum reciperent exemplaria, et legerent. Quinta est uulgaris, cuius auctor ignoratur, unde specialiter sibi uindicauit, ut quinta appellaretur. Sexta et septima est Origenis, cuius codices  Eusebius et Pamphilus uulgauerunt. Octaua est Hieronymi, que merito ceteris antefertur, nam et uerborum tenacior est, et perspicuitate sententie clarior.



CAP. uI. De auctoribus Noui Testamenti.

Plures Euangelia scripserunt, sed quidam sine Spiritu sancto magis conati sunt ordinare narrationem, quam historie texere ueritatem. Unde sancti Patres per Spiritum sanctum docti, quatuor tantum in auctoritatem receperunt ceteris reprobatis, id est Matthei, Marci, Luce et Ioannis ad similitudinem quatuor fluminum paradisi, et quatuor uectium arce, et quatuor animalium in Ezechiele. Primus Mattheus Euangelium suum scripsit Hebraice; secundus Marcus Grece; tertius Lucas inter omnes euangelistas Greci  sermonis eruditissimus, quippe ut medicus, in Grecia Euangelium scripsit Theophilo episcopo, ad quem etiam Actus apostolorum idem scripsit; quartus et ultimus Ioannes Euangelium scripsit. Paulus quatuordecim scripsit Epistolas, decem ad Ecclesias, quatuor ad personas. Ultimam autem ad Hebreos plerique dicunt non esse Pauli; eamdemque alii Barnabam scripsisse; alii Clementem suspicantur. Canonice epistole septem sunt: una Iacobi, due Petri, tres Ioannis, una Iude. Apocalypsim scripsit Ioannes apostolus in Pathmos insulam exsilio relegatus.



CAP. uII. Cetera esse apocrypha et quid sit apocryphum.

Hi sunt scriptores sacrorum librorum, qui per Spiritum sanctum loquentes ad eruditionem nostri  precepta uiuendi regulamque conscripserunt. Preter hec alia uolumina apocrypha nuncupantur. Apocrypha autem dicta, id est secreta, quia in dubium ueniunt. Est enim eorum occulta origo, nec patet Patribus, a quibus usque ad nos auctoritas ueracium Scripturarum certissima et notissima successione peruenit. In his apocryphis etsi inuenitur aliqua ueritas, tamen propter multa falsa nulla est in eis canonica auctoritas, que recte iudicantur non esse eorum credenda, quibus ascribuntur. Nam multa et sub nominibus prophetarum et recentiora sub nominibus apostolorum ab hereticis proferuntur, que omnia nomine apocryphorum ab auctoritate canonica diligenti examinatione remota sunt.



CAP. uIII. Ratio diuinorum librorum.


Pentateuchum, a quinque uoluminibus dicitur. enim Grece quinque, uolumen uocatur. Genesis eo dicitur quod generatio seculi in eo continetur. Exodus ab exitu filiorum Isrel de Aegypto. Leuiticus eo quod leuitarum ministeria et diuersitatem uictimarum exsequitur. Numerorum liber uocatur, eo quod in eo egresse de Aegypto tribus enumerantur, et quadraginta due per eremum mansiones. , uerbum Grecum est trissyllabum, et interpretatur secundus, interpretatur lex. Inde dictus est Deuteronomius, quasi secunda lex, quia in eo replicantur ea que in precedentibus tribus diffusius dicta sunt. In libro Iosue quem Hebrei [Figure: [Hebrew Text] 4Kb] Iosue, [Figure: [Hebrew Text] 4Kb] bennum, dicunt, terra promissionis populo  diuiditur. Liber Iudicum dictus est a principibus qui iudicabant populum Isrel, antequam reges essent in eodem populo. Huic quidam compingunt historiam Ruth sub uno uolumine. Liber Samuel dictus est, quia natiuitatem eius et sacerdotium et gesta describit. Qui licet etiam historiam Saul et Dauid contineat, utrique tamen ad Samuelem referuntur, quia unxit utrumque. [Figure: [Hebrew Text] 4Kb] malach Hebraice, latine regum interpretatur, unde dictus est [Figure: [Hebrew Text] 4Kb] malachim, pro eo quod reges Iude et Isrelitice gentis, gestaque eorum per ordinem digerat. Isaias euangelista potius quam propheta edidit librum suum, cuius omne contextum eloquentie prosa incedit. Canticum uero hexametro et pentametro uersu discurrit. Ieremias similiter librum suum cum Threnis quos lamenta  uocamus, eo quod in tristioribus rebus funebribusque adhibeantur, in quibus quadruplex diuerso metro composuit alphabetum, quorum duo prima quasi sapphico metro scripta sunt, quia tres uersiculos qui sibi nexi sunt, et ab una tantum littera incipiunt, heroicum comma concludit. Tertium alphabetum trimetro scriptum est, et a ternis litteris, iidem terni uersus incipiunt. Quartum alphabetum simile primo et secundo habetur. Ezechiel principium et finem, obscuriora habet. Unum est uolumen duodecim Prophetarum. Principia et fines libri Iob apud Hebreos prosa oratione contexta sunt. Media autem ipsius ab eo loco quo ait: Pereat dies in qua natus sum  usque ad eum locum ubi ait: Idcirco ipse me reprehendo et ago penitentiam , omnia heroico metro discurrunt. Psalmorum liber Grece psalterium, Hebraice [Figure: [Hebrew Text] 2Kb] , nabla, Latine organum dicitur. Ideo autem uocatur psalterium quod uno propheta canente ad psalterium chorus consonando responderit. Hunc librum quinque incisionibus et uno psalmorum uolumine comprehendunt. Psalmos Dauid composuit, sed Esdras postea ordinauit. Omnes autem psalmi et lamentationes Ieremie et omnia ferme Scripturarum cantica, apud Hebreos metrice composita sunt, ut testantur Hieronymus, Origenes, Iosephus, Eusebius Cesariensis. Nam in mortem Quinti Flacci Latini, et Pindari Greci, nunc alii iambo currunt, nunc sapphico nitent, trimetro uel tetrametro incendentes.  Tribus nominibus uocatum esse Salomonem Scriptura manifestissime docet: [Figure: [Hebrew Text] 6Kb] , Idida, id est dilectum Domini, quia eum dilexit Dominus; [Figure: [Hebrew Text] 6Kb] , Celeth, id est ecclesiasten; Ecclesiastes autem Greco sermone appellatur, qui cetum, id est Ecclesiam congregat, quem nos nuncupare possumus concionatorem, qui loquitur non ad unum specialiter, sed ad totam concionem populi. Porro pacificus uocatus est, eo quod in regno eius pax fuerit. Is itaque iuxta numerum uocabulorum tria edidit uolumina, primum quod Hebraice [Figure: [Hebrew Text] 2Kb] , Massoth, Grece parabole, Latine prouerbia inscribitur, eo quod in ipso sub comparatiua similitudine figuras uerborum, et imagines ueritatis ostenderit. Que uidelicet parabole in fine ab eo loco in quo ait: Mulierem fortem quis  inueniet , alphabeto texuntur; sicut Lamentationes Ieremie, et cetera quedam Scripture cantica. Secundum quod Hebraice [Figure: [Hebrew Text] 2Kb] , Celeth, Grece Ecclesiastes, Latine concionator dicitur, eo quod sermo eius non specialiter ad unum, sicut in Prouerbiis, sed ad uniuersos, generaliter, quasi ad totam concionem et Ecclesiam dirigatur. Tertium [Figure: [Hebrew Text] 2Kb] , Sira Sirim, id est Cantica canticorum, quod est quasi epithalamium, id est carmen nuptiale Christi et Ecclesie. In Prouerbiis paruulum docet, et quasi in officiis per sententias erudit, unde et ad filium ei crebro sermo repetitur. In Ecclesiaste uero mature uirum etatis instituit, ne quidquam in mundi rebus putet esse perpetuum, sed caduca et breuia uniuersa que cernimus. Ad extremum  iam consummatum uirum, et calcato seculo preparatum in Cantico canticorum Sponsi iungit amplexibus. Haud procul dubio ab hoc ordine doctrinarum, et philosophi suos sectatores erudiunt, ut primum ethicam doceant, deinde physicam interpretentur, et quem in his profecisse perspexerint, ad theologiam usque perducant. Daniel apud Hebreos non inter prophetas, sed inter agiographos habetur. Hunc secundum LXX interpretes catholica Ecclesia non legit, eo quod multum a ueritate discordet. Daniel maxime et Abdias propheta, et una pars Ieremie, Hebraicis quidem litteris, sed Chaldaico sermone conscripti sunt. Iob quoque cum Arabica lingua plurimam habet societatem. Daniel apud Hebreos nec Susanne habet historiam, nec  hymnum trium puerorum, nec Beli, draconisque fabulas. Paralipomenon Grece dicitur, quod nos pretermissorum, uel reliquorum dicere possumus; quia ea que in lege, uel regum libris, uel omissa, uel non plene relata sunt, in isto summatim ac breuiter replicantur. Hic Hebraice dicitur [Figure: [Hebrew Text] 2Kb] , Dabreiamin, quod interpretatur uerba dierum; quod significantius Chronicon totius diuine historie possumus appellare. Liber Esdre quartus est, in quo eiusdem Esdre Neemieque sermones sub uno uolumine continentur. Secundus, tertius et quartus apocryphi sunt. Liber qui Sapientia Salomonis inscribitur, ideo sapientia uocatur, quia in eo Christi aduentus  et passio euidenter  exprimitur. Liber Iesu filii Sirac ideo Ecclesiasticus dicitur, quod de totius Ecclesie disciplina religiose conuersationis, magna cura et ratione sit deditus. De his duobus Hieronymus sic dicit. Fertur paranetos Iesu filii Sirac liber, et alius pseudographus, qui Sapientia Salomonis inscribitur, quorum priorem Hebraicum reperi, non Ecclesiasticum apud nos, sed parabolas prenotatum. Cui iuncti erant Ecclesiastes et Cantica canticorum, ut simitudinem Salomonis, non solum librorum numero, sed etiam materiarum genere cequarent. Secundus apud Hebreos nusquam est, quia et ipse stylus Grecam eloquentiam redolet. Et nonnulli scriptorum ueterum esse hunc Iudei Philonis affirmant. Sicut ergo Iudith et Tobie, et Machabeorum libros  legit quidem Ecclesia; sed inter canonicas eos Scripturas non recipit; sic et hec duo uolumina legat ad edificationem plebis, non ad auctoritatem ecclesiasticorum dogmatum confirmandam. Quomodo ergo uiginti duo elementa sunt, per que Hebraice scribimus omne quod loquimur, et eorum initiis uox humana comprehenditur; ita uiginti duo uolumina supputantur, quibus quasi litteris et exordiis in Dei doctrina tenera adhuc et lactens uiri iusti eruditur infantia. Quidam historiam Ruth et lamentationes Ieremie seorsum per se inter agiographa computantes, et hos duos precedentibus uiginti duobus addentes, uiginti quatuor ueteris Legis libros numerant; figura et numero uiginti quatuor seniorum, qui in Apocalypsi Agnum adorant.



CAP. IX. De Nouo Testamento.


Sicut omnis scriptura ueteris Testamenti lex appellari potest, specialiter tamen libri Moysi quinque lex dicuntur; ita generaliter totum Nouum Testamentum Euangelium dici potest, sed tamen specialiter ista quatuor uolumina, Matthei scilicet Marci, Luce atque Ioannis, in quibus facta et dicta Saluatoris plane explicantur, nuncupari meruerunt. Euangelium interpretatur bonum nuntium, quia eterna bona promittit; non terrenam felicitatem, ut uetus Testamentum secundum littere intellectum.



CAP. X. De canonibus Euangeliorum.

Canones Euangeliorum Ammonius Alexandrie  primus excogitauit, postea Eusebius Cesariensis secutus plenius composuit; qui ideo facti sunt, ut per eos inuenire et scire possimus, qui reliquorum euangelistarum similia aut propria dixerunt. Sunt autem numero decem, quorum primus continet numeros, in quibus quatuor eadem dixerunt: Mattheus, Marcus, Lucas, Ioannes. Secundus in quibus tres: Mattheus, Marcus, Lucas. Tertius, in quibus tres: Mattheus, Lucas, Ioannes. Quartus, in quibus tres: Mattheus, Marcus, Ioannes. Quintus, in quibus duo: Marcus, Lucas. Sextus, in quibus duo: Mattheus, Marcus. Septimus, in quibus duo: Mattheus, Ioannes. Octauus, in quibus duo: Lucas, Marcus. Nonus, in quibus duo: Lucas, Ioannes.  Decimus, in quibus singuli eorum propria quedam dixerunt. Quorum expositio hec est. Per singulos enim euangelistas numerus quidem capitulis affixus adiacet, quibus numeris subdita est area quedam in imo notata, que indicat in quo canone positus sit numerus, cui subiecta est area. uerbi gratia: Si est area prima in primo canone. Si secunda in secundo, si tertia in tertio, et sic per ordinem usque ad decimum peruenies. Si igitur aperto quolibet Euangelio placuerit scire, qui reliquorum euangelistarum similia dixerint, assumes adiacentem numerum capituli, et requires ipsum numerum in suo canone quem indicat, et ibi inuenies, qui et quid dixerint; et ita demum in corpore inquisita loca, que ex ipsis numeris indicantur per  singula Euangelia de eisdem dixisse inuenies.



CAP. XI. De canonibus conciliorum.

Canon autem Grece, Latine regula interpretatur. Regula autem dicta, quod recte ducit, nec aliquando aliorsum trahit. Alii dixerunt regulam dictam, uel quod regat, uel quod normam recte uiuendi prebeat, uel quod distortum prauumque corrigat. Canones autem generalium conciliorum, a temporibus Constantini ceperunt. In precedentibus namque annis persecutione feruente docendarum plebium minime dabatur facultas; inde Christianitas in diuersas scissa hereses est, quia non erat commeatus [al. licentia] episcopis in unum conueniendi, nisi temporibus supradicti imperatoris. Ipse enim dedit facultatem Christianis libere congregandi. Sub  hoc etiam sancti Patres in concilio Niceno de omni orbe terrarum conuenientes iuxta fidem euangelicam et apostolicam, secundum, post apostolos, Symbolum tradiderunt.



CAP. XII. Quatuor esse principales synodos.

Inter cetera autem concilia quatuor sunt uenerabiles synodi, que totam principaliter fidem complectuntur quasi Euangelia, uel totidem paradisi flumina. Harum prima Nicena synodus trecentorum XuIII episcoporum Constantino Augusto imperante, peracta est, in qua Ariane perfidie condemnata blasphemia, quam de inequalitate sancte Trinitatis, idem Arius asserebat, consubstantialem Deo Patri Deum Filium, eadem sancta synodus per Symbolum definiuit. Secunda synodus, CL Patrum sub Theodosio  seniore Constantinopolim congregata est, que Macedonium, Spiritum sanctum negantem Deum esse condemnans, consubstantialem Patri et Filio Spiritum sanctum demonstrauit dans symboli formam, quam tota Grecorum et Latinorum confessio in ecclesiis predicat. Tertia synodus Ephesina prima CC episcoporum sub iuniore Theodosio Augusto edita est, que Nestorium, duas personas in Christo asserentem iusto anathemate condemnauit, ostendens in duabus naturis unam Domini nostri Iesu Christi personam. Quarta synodus Chalcedonensis DCXXX, sacerdotum sub Marciano principe habita est, in qua Eutichem Constantinopolitanum abbatem, uerbi Dei et carnis unam naturam pronuntiantem, et eius defensorem  Dioscorum quemdam Alexandrinum episcopum, et ipsum rursum Nestorium cum reliquis hereticis, una Patrum sententia predamnauit, predicans eadem synodus Christum Deum sic natum de uirgine, ut in eo substantiam et diuine et humane confiteantur nature. He sunt quatuor principales synodi, fidei doctrinam plenissime predicantes. Sed et si qua sunt consilia, que sancti Patres Spiritu Dei pleni sanxerunt; post istarum quatuor auctoritatem omni manent stabilita uigore, quorum gesta in hoc opere continentur condita. Synodum autem ex Greco interpretari comitatum uel cetum. Concilii uero nomen tractum ex more Romano. Tempore enim quo cause agebantur, conueniebant omnes in unum, communique intentione  tractabant. Unde et concilium a communi intentione dictum, quasi consilium. Nam cilia oculorum sunt integumenta. Unde et considium consilium, d in l littera transeunte. Cetus uero conuentus est, uel congregatio a ceundo, id est conueniendo in unum. Unde et conuentus est nuncupatus, sicut conuentus cetus concilium, a societate multorum in unum. Epistola Grece missa interpretatur Latine. Epistole canonice, id est regulares, que etiam dicuntur catholice, id est uniuersales; quia non uni tantum populo uel ciuitati, sed uniuersis gentibus generaliter scripte sunt. Actus apostolorum primordia fidei Christiane in gentibus, et nascentis Ecclesie historiam digerunt, et apostolorum uocantur: Apocalypsis ex Greco in Latinum reuelatio  interpretatur, iuxta quod Ioannes dicit: Apocalypsis Iesu Christi, quam dedit illis Deus palam facere seruo suo Ioanni .



CAP. XIII. Qui bibliothecas fecerunt.

Apud nos Pamphilus martyr, cuius uitam Eusebius Cesariensis conscripsit, Pisistratum in sacre bibliothece studio adequare contendit. Hic enim in Bibliotheca sua prope triginta millia uoluminum habuit. Hieronymus quoque atque Gennadius ecclesiasticos scriptores toto orbe querentes, ordine persecuti sunt, eorumque studia in uno uoluminis indiculo comprehenderunt.



CAP. XIu. Que scripture sunt authentice.

De nostris apud Grecos, Origenes in scripturarum labore tam Grecos quam Latinos operum suorum  numero superauit. Denique Hieronymus sex millia librorum eius se legisse fatetur. Horum tamen omnium studia Augustinus ingenio uel scientia sua uicit. Nam tanta scripsit, ut diebus ac noctibus non solum scribere libros eius quisquam, sed ne legere quidem accurate ualeat. Scripserunt et alii catholici uiri multa, et insignia opera; Athanasius Alexandrinus episcopus, Hilarius Pictauiensis episcopus, Basilius Capadocenus episcopus, Gregorius Theologus, et Gregorius Nazianzenus episcopus, Ambrosius Mediolanensis episcopus, Theophilus Alexandrinus episcopus, Ioannes Constantinopolitanus episcopus, Cyrillus Alexandrinus episcopus, Leo papa, Proculus, Isidorus Hispalensis, Beda, Cyprianus martyr et  Carthaginensis episcopus, Hieronymus presbyter, Origenes, cuius scripta nec omnino refutat, nec per omnia recipit Ecclesia, Orosius, Sedulius, Prudentius, Iuuencus, Arator et Ruphinus, qui multos libros edidit, et interpretatus est quasdam scripturas. Sed quoniam beatus Hieronymus in aliquibus eum de arbitrii libertate notauit, illa sentire debemus, que et Hieronymus. Gelasius etiam fecit quinque libros aduersus Nestorium et Eutichem, et tractatus in modum Ambrosii. Item libros duos aduersus Arium, fecit etiam sacramentorum prefata, et orationes et epistolas fidei. Dionysius Areopagita, episcopus ordinatus Corinthiorum, multa ingenii sui uolumina reliquit. Item Chronica Eusebii Cesariensis, atque eiusdem historie ecclesiastice libri, quamuis in  primo narrationis sue libro tepuerit, et post in laudibus atque excusatione Origenis schismatici unum conscripserit librum, propter rerum tamen singularum notitiam, que ad instructionem pertinet, non usquequaque Ecclesia refutat. Cassiodorus quoque, qui in explanatione Psalmorum satis utile opus scripsit. Sunt adhuc et alii multi, quorum nomina hic taceo.



CAP. Xu. Que sint apocryphe scripture.

Itinerarium nomine Petri apostoli, quod appellatur sancti Clementis, lib. uIII apocryphi. Actus Andree apostoli apocryphus. Actus nomine Thome apocryph. Euangelia nomine Barnabe apostoli apocryph. Euangelia nomine Thome apostoli apocr. Euangelia nomine Andree apostoli apoc. Euangelia  que falsauit Lucianus apocr. Euangelia que falsauit Titius apocr. Liber De infantia Saluatoris apocr. Liber De natiuitate Saluatoris et de sancta Maria, uel de obstetrice eius apocr. Liber qui appellatur pastoris apoc. Libri omnes quos fecit Leutius discipulus diaboli apocr. Liber qui appellatur Fundamentum apocr. Liber qui appellatur Thesaurus apocr. Liber qui est De filiabus Ade uel Genesis apoc. Centimetrum de Christo uirgilianis compaginatum uersibus apocr. Liber qui appellatur Actus Tecle et Pauli apoc. Liber qui appellatur Nepotis apocr. Liber Prouerbiorum ab hereticis conscriptus, et sancti Sixti nomine signatus apocr. Reuelatio que appellatur Pauli apocr. Reuelatio que appellatur Thome apostoli apocr. Reuelatio que appellatur Stephani apoc.  Liber qui appellatur Transitus sancte Marie apoc. Liber qui appellatur Penitentia Adam apoc. Liber Diogie nomine gigantis, qui post diluuium cum dracone ab hereticis pugnasse perhibetur apocr. Liber qui appellatur Testamentum Iob apocr. Liber qui appellatur penitentia Origenis apoc. Liber qui appellatur penitentia Cypriani apocr. Libri qui appellantur Iamne et Mambre, apocr. Liber qui appellatur Sors apostolorum apocr. Liber Lusan apocr. Liber canonum apostolorum apocr. Liber physiologus ab hereticis conscriptus, et beati Ambrosii nomine presignatus apocr. Historia Eusebii Pamphyli apocr. Opuscula Tertulliani siue Africani apoc. Opuscula Posthumiani et Galli apocr. Opuscula Montani et  Priscille, et Maximille apoc. Omnia opuscula Fausti Manichei apocr. Opuscula alterius Clementis Alexandrini apocr. Opuscula Cassiani presbyteri Galliarum apocr. Opuscula uictorini Pictauiensis apocr. Opuscula Fausti Reginensis apoc. Opuscula Frumentii apocr. Epistola Iesu ad Abgarum apocr. Passio Cyrici et Iulite apocr. Passio Georgii apoc. Scripta que appellantur Salomonis Contradictio apocr. Philacteria omnia que non ab angelo, ut illi confingunt, sed magis a demone conscripta sunt apocr. Hec et his similia que Simon Magus, Nicolaus, Cherinthus, Marcion, Basilides, Chion, Paulus etiam Samosatenus, Photinus et Bonosus, qui simili errore defecerunt. Montanus quoque cum suis obscenissimis sequacibus. Apollinaris, ualentinus, Manicheus,  Faustus, Sabellius, Arius, Macedonius, Eunomius, Nouatus, Fabatius, Calixtus, Donatus, et Eustachius, Nibianus, Pelagius, Iulianus et Laciensis, Celestinus, Maximianus, Priscillianus ab Hispania, Lampedius, Dioscorus, Euticius, Petrus et alter Petrus, e quibus unus Alexandriam, alter Antiochiam maculauit, Achatius Constantinopolitanus cum consortibus suis, necnon et omnes hereses, quas ipsi eorumque discipuli, siue schismatici docuerunt uel scripserunt: quorum nomina minime retinemus, non solum repudiata, uerum etiam ab omni catholica et Romana Ecclesia eliminata, atque cum suis auctoribus, auctorumque sequacibus sub anathematis indissolubili uinculo in eternum confitemur esse damnata.



CAP. XuI. Quedam etymologie dictionum ad lectionem pertinentium.


Codex multorum librorum est: liber unius uoluminis, et dictus codex per translationem a codicibus arborum seu uitium, quasi caudex, quod in se multitudinem librorum quasi ramorum contineat. uolumen dicitur a uoluendo. Liber est interior cortex arboris, in quo antiqui ante usum charte uel membranarum scribere solebant. Unde et scriptores librarios uocabant, unde dictus est liber uolumen. Scheda cuius diminutiuum est schedula, Grecum nomen est. Et dicitur scheda proprie quod adhuc emendatur, et necdum in libros redactum est. Chartarum usus primum apud Memphim ciuitatem Aegypti  inuentus est. Dicta autem charta, quod carptim papiri tegmen decerptum glutinatur, et sic charta conficitur, cuius genera plura sunt. Pergamenum dicitur a Pergamio, ubi inuentum est. Dicuntur etiam membrane, quia ex membris pecudum detrahuntur. Fiebant autem membrane primum lutei coloris, postea Rome candide membrane reperte sunt. Homilia dicitur quasi sermo popularis; sicut ubi uerbum fit ad populum. Tractatus est unius rei multiplex expositio. Dialogus est collatio duorum uel plurium; Latini sermonem dicunt. Sermo autem dictus, quia seritur inter utrumque. Commentaria dicta quasi cum mente, uel a comminiscor. Sunt enim interpretationes uel commentaria iuris uel Euangelii. Dicunt quidam commenta appellanda gentilium  librorum, expositiones autem diuinorum. Glossa Grecum est, et interpretatur lingua, quia quodammodo loquitur significationem subiecte dictionis. Hanc philosophi aduerbum [al. aduerbium] dicunt,  quia uocem illam de cuius requeritur, uno et singulari uerbo designat; uerbi gratia, ut conticescere est tacere.



LIBER QUINTUS,



Cuius hec sunt capitula:

CAP. I. De quibusdam sacre Scripture proprietatibus premonitio.---CAP. II. De triplici intelligentia.---CAP. III. Quod res etiam significent in diuina Scriptura.---CAP. Iu. De septem regulis.---CAP. u. Quid studium impediat.---CAP. uI. Quis sit fructus diuine lectionis.---CAP. uII. Quomodo legenda sit scriptura diuina ad correctionem morum.---CAP. uIII. Lectionem esse incipientium, opus perfectorum, et quid monacho competat.---CAP. IX. De quinque gradibus, quibus exercetur uita iustorum.---CAP. X. De tribus generibus legentium seu lectorum.



CAP. I. De quibusdam sacre Scripture proprietatibus premonitio.


Non debet onerosum esse studioso lectori, quod tam uarie, multipliciterque numerum et ordinem, et uocabula diuinorum librorum tractamus, quia sepe accidit, ut hec minima ignorata, magnarum rerum et utilium notitiam obscurent. Quapropter semel se expediat lector, ut his quasi quibusdam clausulis, prima fronte reseratis, libero gressu possit deinde propositum iter currere, ne in singulis libris noua rudimenta querere oporteat. His ergo expeditis, deinceps cetera que ad propositum opus ualere uidebuntur, tractabimus.



CAP. II. De triplici intelligentia.

Primo omnium intelligendum est, quod diuina  Scriptura triplicem habet modum intelligendi, id est historiam, allegoriam, tropologiam. Sane non omnia que in diuino reperiuntur eloquio, ad hanc triplicem intorquenda sunt interpretationem, ut singula historiam, allegoriam, et tropologiam simul continere credantur. Quod etsi in multis congrue assignari possit, ubique tamen obseruare aut difficile est, aut impossibile. Sicut enim in citharis et huiusmodi organis musicis non quidem omnia que tanguntur canorum aliquid resonant, sed tantum chorde; cetera tamen in toto cithare corpore ideo facta sunt, ut essent ubi connecterentur, et quo tenderentur illa que ad cantilene suauitatem modulaturus est artifex, ita in diuinis eloquiis quedam posita  sunt, que tantum spiritualiter intelligi uolunt; quedam uero morum grauitati deseruiunt; quedam etiam secundum simplicem sensum historie dicta sunt, nonnulla autem que et historice, et allegorice, et tropologice conuenienter exponi possunt. Unde modo mirabili omnis diuina Scriptura ita per Dei sapientiam conuenienter suis partibus aptata atque disposita est, ut quidquid in ea continetur, aut uice chordarum spiritualis intelligentie suauitatem personet, aut per historie seriem, et littere soliditatem mysteriorum dicta sparsim posita continens,  et quasi in unum connectens, ad modum ligni concaui super extensas chordas simul copulet, earumque sonum recipiens in se, dulciorem auribus referat, quem non solum chorda edidit, sed et lignum modulo corporis sui formauit. Sic et mel in fauo gratius. Et quidquid maiori exercitio queritur, maiori etiam desiderio inuenitur. Oportet ergo tractare sic diuinam Scripturam, ut nec ubique historiam, nec ubique allegoriam, nec ubique queramus tropologiam; sed singula in suis locis, prout ratio postulat, competenter assignare. Sepe tamen in una eademque littera omnia reperiri possunt; sicut historie ueritas et mysticum aliquid per allegoriam insinuet, et quid agendum sit, pariter per tropologiam demonstret.



CAP. III. Quod res etiam significent in diuina Scriptura.


Sciendum est etiam, quod in diuino eloquio non tantum uerba, sed etiam res significare habent, qui modus non adeo in aliis scripturis inueniri solet. Philosophus solam uocum nouit significationem, sed excellentior ualde est rerum significatio, quam uocum; quia hanc usus instituit, illam natura dictauit. Hec hominum uox est, illa uox Dei ad homines. Hec prolata perit, illa creata subsistit: uox tenuis est nota sensuum; res diuine rationis est simulacrum. Quod ergo sonus oris, qui simul subsistere incipit et desinit, ad rationem mentis est; hoc omne spatium temporis ad eternitatem. Ratio mentis intrinsecum  uerbum est, quod sono uocis, id est uerbo extrinseco manifestatur, et diuina sapientia, quam de corde suo pater eructauit, in se inuisibilis per creaturas, et in creaturis, agnoscitur. Ex quo nimirum colligitur, quam profunda in sacris litteris requirenda sit intelligentia, ubi per uocem ad intellectum, per intellectum ad rem, per rem ad rationem, per rationem peruenitur ad ueritatem. Quod dum quidam minus docti non considerant, nullam in eis esse subtilitatem existimant, ubi exerceri possint ingenia, et ob hoc ad apostolorum scripturas se  transferunt, quia profecto nil aliud ibi concipiunt, nisi solam littere superficiem, uirtutem ueritatis ignorantes. Quod autem rerum significatione sacra utantur eloquia, breui quodam et aperto exemplo demonstrabimus. Dicit Scriptura: uigilate, quia aduersarius uester diabolus tanquam leo rugiens circuit . Hic si dixerimus leonem significare diabolum, non uocem, sed rem intelligere debemus. Si enim due he uoces, id est diabolus et leo, unam et eamdem rem significant, incompetens est similitudo eiusdem rei ad seipsam. Restat ergo, ut hec uox leo animal ipsum significet, animal uero diabolum designet; et cetera omnia ad hunc modum accipienda sunt, ut cum dicimus uermem, uitulum, lapidem serpentem, et alia huiusmodi, Christum significare.



CAP. Iu. De septem regulis.


Illud quoque diligenter attendendum est, quod septem esse inter ceteras regulas locutionum sanctarum Scripturarum, quidam sapientes dixerunt. Prima regula est de Domino et eius corpore, que de uno ad unum loquitur, atque in una persona modo caput, modo corpus ostendit, sicut Isaias ait: Induit me Dominus uestimentis salutis, et indumento iustitie circumdedit me, quasi sponsum decoratum corona, et quasi sponsam ornatam monilibus suis . In una enim persona duplici uocabulo nominata; et caput, id est sponsum; et Ecclesiam, id est sponsam manifestauit. Proinde notandum est in Scripturis, quando specialiter caput scribitur, quando et caput et corpus, aut quando ex utroque transeat ad  utrumque, aut ab altero ad alterum, sicque quid capiti, quid corpori conueniat, prudens lector intelligat. Secunda regula est de Domini corpore uno ac simplice et permisto. Nam uidentur quedam uni conuenire persone, que tamen non sunt unius, ut est illud: Puer [seruus] meus es tu Isrel, ecce deleui ut nubes iniquitates tuas, et sicut nebulam peccata tua. Conuertere [reuertere] ad me, et redimam te . Hoc ad unum non congruit. Nam altera pars est cui peccata deleuit, et cui dicit meus es tu; et altera cui dicit, conuertere ad me, et redimam te; qui si conuertantur, peccata eorum delentur. Per hanc enim regulam sic ad omnes loquitur Scriptura, ut et boni redarguantur cum malis, et mali laudentur  propter bonos; sed quid ad quem pertineat qui prudenter legerit discet. Tertia regula est de littera et spiritu, id est de lege et gratia; lege per quam precepta facienda admouentur; gratia per quam ut operemur adiuuamur. uel quod lex non tantum historice, sed etiam spiritualiter sentienda sit. Namque et historice oportet fidem tenere, et spiritualiter legem intelligere. Quarta regula est de specie et genere, per quam pars pro toto, et totum pro parte accipitur, ueluti si uni populo uel ciuitati loquatur Deus, et tamen intelligatur omnem contingere mundum. Nam licet aduersus unam ciuitatem Babyloniam per Isaiam prophetam Dominus comminetur; tamen dum contra eam loquitur, transit ad genus de specie, et conuertit contra totum mundum sermonem.  Certe si non diceret aduersus uniuersum orbem, non adderet infra generaliter, ut disperdat omnem, terram et uisitabo super orbis mala , et cetera que sequuntur ad intentionem mundi pertinentia, unde et adiecit: Hoc est consilium quod cogitaui super omnem terram, et hec manus extensa super omnes gentes . Item postquam sub persona Babylonie arguit uniuersum mundum, rursus ad eamdem quasi de genere ad speciem reuertitur, dicens que eidem ciuitati specialiter contigerunt. Ecce ego suscitabo super eos Medos . Nam regnante Balthassar, a Medis obtenta est Babylonia. Sic ex persona unius Aegypti totum uult intelligere mundum dicendo: Et concurrere faciam Aegyptios aduersus Aegyptios, regnum aduersus regnum . Cum  Aegyptus non multa regna, sed unum habuisse describatur regnum.

Quinta regula est de temporibus, per quam aut pars maxima temporis per partem minorem inducitur, aut pars minima temporis per partem maiorem intelligitur. Sic est de triduo Dominice sepulture, dum nec tribus plenis diebus ac noctibus iacuerit in sepulcro, sed tamen a parte totum triduum accipitur. uel sicut illud quod quadringentis annis predixerat Deus filios Isrel seruituros in Aegypto, et sic inde egressuros. Qui tamen dominante Ioseph Aegypto, damnati sunt; nec statim post quadringentos annos egressi sunt, ut fuerat repromissum, sed annis quadringentis triginta peractis, ab Aegypto recesserunt. Est et alia de temporibus figura,  per quam quedam que futura sunt, quasi iam gesta narrantur, ut est illud: Foderunt manus meas et pedes meos; et: Diuiserunt sibi uestimenta mea ; et his similia, in quibus futura, ac si iam facta sint, ita dicuntur. Sed cur que adhuc facienda erant, iam facta narrantur? Quia ea que nobis futura sunt, apud Dei eternitatem iam facta sunt. Quapropter quando aliquid faciendum esse pronuntiatur, secundum nos dicitur; quando uero que futura sunt, iam facta dicuntur, secundum Dei eternitatem accipienda sunt, apud quem iam omnia facta sunt, que futura sunt. Sexta regula est de recapitulatione. Recapitulatio est enim, dum Scriptura tendit ad illud, cuius narratio iam transierat,  sicut cum filios filiorum Ne Scriptura commemorasset , dicit illos fuisse in linguis et gentibus suis, et tamen postea quasi hoc etiam in hoc ordine temporum requiritur: Erat, inquit, omnis terra labium unum [labii unius, etc.], et uox una omnibus erat . Quomodo ergo secundum suas gentes, et secundum suas linguas erant, si una lingua erat omnibus, nisi quia ad illud quod iam transierat recapitulando est reuersa narratio? Septima regula est de diabolo et eius corpore, quod sepe dicuntur ipsius capitis, que suo magis conueniunt corpori. Sepe uero uidentur esse dicta membrorum, et non nisi capiti congruunt. Ex nomine quippe corporis intelligitur caput, ut est in Euangelio de zizaniis tritico admistis, dicente Domino: Inimicus  homo hoc fecit ; hominem ipsum diabolum uocans, et ex nomine corporis caput designans; item ex nomine capitis significatur corpus sicut in Euangelio dicitur: Duodecim uos elegi, et unus ex uobis diabolus est . Iudam utique indicans, quia diaboli corpus fuit. Apostata quippe angelus omnium caput est iniquorum, et huius capitis corpus sunt omnes iniqui; sicque cum membris suis unus est, ut sepe quod corpori eius dicitur, ad eum potius referatur. Rursum quod illi ad membra ipsius iterum deriuentur, sicut in Isaia, ubi dum contra Babyloniam, id est dum contra diaboli corpus multa dixisset sermo propheticus, rursus ad caput, id est diabolum oraculi sententiam deriuat, dicens: Quomodo cecidisti de celo, Lucifer, qui mane  oriebaris? 



CAP. u. Quid studium impediat.

Postquam certam materiam prescripsimus lectori, et eas scripturas, que ad diuinam precipue pertinent lectionem, suis nominibus assignando determinauimus, consequens uidetur, ut etiam de modo et ordine legendi aliquid dicamus, quatenus ex his que dicta sunt, agnoscat, cui rei studium impendere debeat; ex his uero que sunt dicenda, eiusdem studii sui modum et rationem accipiat. Quia uero facilius quid agendum sit intelligimus, si prius quid non sit faciendum agnouerimus; instruendus est primum quid cauere debeat, ac deinde informandus qualiter ea que sunt agenda, perficiat. Dicendumque est quid sit, quod ex tanta turba discentium, quorum multi  et ingenio pollent, et uigent exercitio, tam pauci et tam numerabiles inueniantur, quibus ad scientiam peruenire contingat. Et ut de illis taceam, qui naturaliter sunt hebetes et tardi ad intelligendum, hoc maxime me mouet, et dignum questione uidetur, unde hoc accidit, quod duo pari ingenio, et equali studio uni lectioni intendunt, nec tamen simili effectu eius intelligentiam consequuntur. Alter cito quod querit apprehendit, alter diu laborat, et parum proficit. Sed sciendum est quod in quolibet negotio duo sunt necessaria: opus uidelicet, et ratio operis, que ita sibi connexa sunt, ut alterum sine altero, aut inutile sit aut minus efficax. uerumtamen melior, ut dicitur, prudentia est fortitudine; quia et pondera aliquando que uiribus mouere non possumus,  arte leuamus. Sic nimirum est in omni studio, qui sine discretione operatur, laborat quidem, sed non proficit, et quasi erem uerberans, uires in uentum fundit. Aspice duos pariter siluam transeuntes, et hunc quidem per deuia laborantem, illum uero recti itineris compendia legentem, pari motu cursum tendunt, sed non eque cito perueniunt. Quid autem Scripturam dixerim nisi siluam, cuius sententias quasi fructus quosdam dulcissimos legendo carpimus, tractando ruminamus? Qui ergo in tanta multitudine librorum legendi modum et ordinem non custodit, quasi in condensitate saltus oberans tramitem recti itineris perdidit; et est inter eos unde dicitur, semper discentes, et nunquam ad  scientiam peruenientes. Tantum enim ualet discretio, ut sine ipsa et omne otium turpe sit, et laborinutilis. Ut autem uniuersaliter complectamur. Tria sunt que precipue studiis legentium obesse solent; negligentia, imprudentia, fortuna. Negligentia est, quando ea que discenda sunt, uel prorsus pretermittimus uel minus studiose discimus. Imprudentia est, quando congruum ordinem et modum in his que discimus, non seruamus. Fortuna est in euentu, casu, siue naturaliter contingente, quando uel paupertate, uel infirmitate, uel naturali tarditate, siue etiam doctorum raritate; quia aut non inueniuntur qui doceant, aut qui bene doceant, a proposito nostro retrahimur. In his autem rebus de primo quidem, id est negligentia lector admonendus est; de  secundo uero, id est imprudentia instruendus; de tertio autem, id est fortuna adiuuandus.



CAP. uI. Qui sit fructus diuine lectionis.

Quisquis ad diuinam lectionem erudiendus accesserit, primum qualis sit fructus eius agnoscat. Nil enim sine causa appeti debet, nec desideria trahit, quod utilitatem non promittit. Geminus est diuine lectionis fructus, quia mentem uel scientia erudit uel moribus ornat. Docet quod scire delectet, et quod iuuari expediat. Quorum alterum, id est scientia magis ad historiam et allegoriam; alterum, id est institutio morum ad tropologiam magis respicit. Omnis diuina Scriptura refertur ad hunc finem. Sane quamuis expediat magis iustum esse, quam sapientem, scio tamen plures in studio sacri eloquii  scientiam querere quam uirtutem. Ego autem quoniam neutrum improbatum, sed utrumque necessarium et laudabile esse censeo: quid cuiusque intentioni competat paucis absoluam. Et primum quidem de eo qui moralitatis gratiam amplectitur, expediam.



CAP. uII. Quomodo legenda sit Scriptura diuina ad correctionem morum.

Qui uirtutum notitiam et formam uiuendi in sacro querit eloquio, hos libros magis legere debet, qui huius mundi contemptum suadent, et animam ad amorem conditoris sui accendunt, rectumque uiuendi tramitem docent, qualiterque uirtutes acquiri, et uitia declinari possint, ostendunt. Primum enim,  inquit, querite regnum Dei et iustitiam eius ; ac si aperte dicat: Et celestis patrie gaudia desiderate, et quibus iustitie meritis ad ea perueniatur, solerter inquirite. Utrumque bonum, utrumque necessarium amate et querite. Si amor est, otiosus esse non potest. Peruenire desideratis; discite quomodo perueniatur quo tenditis. Hec uero scientia duobus modis comparatur, uidelicet exemplo, et doctrina exemplo, quando sanctorum facta legimus, doctrina quando eorum dicta ad disciplinam nostram pertinentia discimus. Inter que beatissimi Gregorii singulariter scripta amplexanda existimo, que quia mihi pre ceteris dulcia, et eterne uite amore plena uisa sunt, nolo silentio preterire.

Oportet autem ut qui hanc ingressus fuerat uiam  in libris quos legerit, discat non solum colore dictaminis, sed uirtutum emulatione prouocari, ut eum non tam uerborum pompositas aut concinnatio, quam ueritatis pulchritudo delectet. Sciat etiam ad propositum suum non conducere, ut inani raptus desiderio scientie, obscuras, et profunde intelligentie Scripturas exquirat, in quibus magis occupetur quam edificetur animus, ne sic eum sola lectio teneat, ut a bono opere uacare compellat. Christiano philosopho lectio exhortatio debet esse non occupatio; et bona desideria pascere, non necare. Relatum mihi aliquando memini de quodam sitis probabilis uite uiro, qui tanto sanctarum Scripturarum amore flagrabat, ut eis continuum impenderet studium. Cumque in dies crescente  scientia cresceret et desiderium eius; cepit tandem sapientiam zelatus imprudenter  profunda queque et obscura rimari atque enigmatibus prophetarum enodandis, et mysticis sacramentorum intellectibus uehementer insistere. Sed mens humana tantum non sustinens pondus, cepit mox et rei magnitudine, et intentionis iugitate deficere, tantaque huius importune occupationis cura confundi, ut non solum iam ab utilibus, sed etiam a necessariis actibus cessaret. uerso siquidem euentu in contrarium, qui legere Scripturas ad edificationem uite sue ceperat; quia discretionis moderamine uti non nouit, easdem nunc occasionem erroris habebat. Sed miseratione diuina tandem per reuelationem admonitus est, ne  amplius harum litterarum studio incumberet, sed sanctorum Patrum uitam et martyrum triumphos, aliasque tales simplici stylo dictatas, frequentare consuesceret; sicque in breui ad statum pristinum reductus, tantam interne quietis gratiam accipere meruit, ut uere in eo illam Domini uocem impletam diceres, qua ipse nostrum laborem et dolorem considerans, pie nos consolari uoluit, dicens: uenite ad me omnes qui laboratis et onerati estis, et ego reficiam uos et deinceps inuenietis, inquit, requiem animabus uestris . Hoc exemplum ideo apposui, ut ostenderem eis qui in disciplina non litterature, sed uirtutum positi sunt, non oportere lectionem esse fastidio, sed oblectamento. Nam et  Propheta: Non cognoui, inquit, litteraturam, siue negotiationem, introibo in potentias Domini; Domine, memorabor iustitie tue solius. Deus, docuisti me a iuuentute mea, etc.  Qui enim ad occupationem Scripturas, et  ad affiictionem spiritus legit, non philosophatur, sed negotiatur; uixque tam uehemens et indiscreta intentio superbie carere ualet. Quid autem delectione simplicis Pauli dicam, qui ante implere legem uoluit quam discere? Que nobis profecto satis exemplo esse potest, non auditores, neque lectores, sed factores potius iustos esse ante Deum. Considerandum preterea est, quod lectio duobus modis animo fastidium ingerere solet, et affligere spiritum, qualitate uidelicet si obscurior fuerit, et quantitate si prolixior exstiterit, in quo  utroque magno uti moderamine oportet, ne quod ad refectionem quesitum est, sumatur ad suffocationem. Sunt qui omnia legere uolunt; tu noli contendere, sufficiat tibi, nichil tua interest, an non omnes legeris libros. Infinitus est librorum numerus; tu nolis sequi infinita. Ubi finis non est requies esse non potest; ubi requies non est, pax nulla est; ubi pax non est, Deus habitare non potest. In pace, inquit Propheta, factus est locus eius, et in Sion habitatio eius . In Sion, sed in pace, esse Sion oportet, sed pacem non amittere. Contemplare, et occupari noli. Noli auarus esse, ne forte semper egeas. Audi Salomonem, audi Sapientem, et disce prudentiam. Fili mi, inquit, amplius his ne requiras; faciendi plures libros, nullus est finis, frequensque  meditatio carnis afflictio est . Ubi ergo est finis? Finem loquendi omnes pariter audiamus Deus time, et mandata eius obserua: hoc est omnis homo 



CAP. uIII. Lectionem esse incipientum, opus perfectorum, et quid monacho competat

Nemo me pro his que superius commemoraui existimet lectorum diligentiam reprehendere, cum ego potius diligentes lectores ad propositum hortari intendam; et eos qui libenter discunt laude dignos ostendere, sed ibi locutus sum eruditis, nunc autem erudiendis, et doctrinam que principium est discipline inchoantibus. Illis studium uirtutum, istis uero interim exercitium lectionis propositum est sic tamen  ut nec hi uirtute careant, nec illi prorsus lectionem omittant. Nam sepe minus prouidum est opus quod non precedit lectio; et doctrina minus utilis, quam non sequitur bona operatio. Oportet autem summopere et illos cauere, ne forte ad ea que retro sunt aspiciant; et istos consolari, si ubi illi sunt, quandoque peruenire desiderant. Utrosque ergo exerceri, et utrosque promoueri conuenit. Nemo retro abeat, ascendere licet, sed non descendere. Si uero necdum ascendere potes, sta in loco tuo. Liber a culpa non est, qui alienum usurpat officium. Si monachus es, quid facis in turba? Si amas silentium cur declamantibus assidue interesse delectaris? Tu semper ieiuniis et fletibus insistere debes, et tu  philosophari queris? Simplicitas monachi philosophia eius est. Sed docere, inquis, alios uolo. Non est tuum docere, sed plangere. Si tamen doctor esse desideras, audi quid facias. Utilitas habitus tui, et simplicitas uultus, innocentia uite, et sanctitas conuersationis tue docere debent homines. Melius fugiendo mundum doces quam sequendo. Sed adhuc forte prosequeris, ecquid inquiens, nonne saltem si uolo discere mihi licet? Supra dixi tibi, lege, et occupari noli. Exercitium tibi esse potest lectio, sed non propositum. Doctrina bona est, sed incipientium est. Tu uero te perfectum fore promiseras, et ideo tibi non sufficit, si incipientibus cequaris. Plus aliquid te facere oportet. Considera ergo ubi sis, et quid agere debeas facile agnosces.



CAP. IX. De quinque gradibus, quibus exercetur uita iustorum.


Quatuor sunt in quibus nunc exercetur uita iustorum, et quasi per quosdam gradus ad futuram perfectionem subleuatur, uidelicet lectio siue doctrina, meditatio, oratio, operatio. Quinta deinde sequitur contemplatio, in qua quasi quodam precedentium fructu in hac uita etiam que sit boni operis merces futura pregustatur. Unde Psalmista cum de iudiciis Dei loqueretur, commendans ea statim subiunxit: In custodiendis retributio multa est . De his quinque gradibus primus gradus, id est lectio incipientium est; supremus, id est contemplatio perfectorum; Et de mediis quidem quanto plures quis ascenderit, tanto perfectior erit; uerbi  gratia: Prima lectio intelligentiam dat, secunda meditatio consilium prestat, tertia oratio petit, quarta operatio querit, quinta contemplatio inuenit. Si ergo legis et intelligentiam habes et nosti iam quid faciendum sit, initium boni est, sed adhuc tibi non sufficit; nondum perfectus es. Scande itaque in arcem consilii, et meditare qualiter implere ualeas, quod faciendum esse didicisti. Multi enim scientiam habent, sed pauci sunt qui nouerint qualiter scire oporteat. Rursus quoniam consilium hominis sine diuino auxilio infirmum est et inefficax, ad orationem erigere; et eius adiutorium pete, sine quo nullum potes facere bonum, ut uidelicet ipsius gratia, que preueniendo te illuminauit, subsequendo etiam pedes tuos dirigat in uiam pacis; et quod in  sola adhuc uoluntate est, ad effectum perducat bone operationis. Deinde restat tibi, ut ad bonum opus accingaris, ut quod orando petis, operando accipere merearis, tecum operari uult Deus; non cogeris, sed iuuaris. Si solus tu operaris, nil perficis; si solus Deus operatur, nil mereris. Operetur ergo Deus ut possis, opereris et tu ut aliquid merearis. uia est operatio bona, qua itur ad uitam. Qui uiam hanc currit, uitam querit. Confortare et uiriliter age. Habet hec uia premium suum, quoties eius laboribus fatigati superne respectus gratia illustramur, gustantes et uidentes quoniam suauis est Dominus . Sicque fit quod supradictum eum, quod oratio querit, contemplatio inuenit. uides  igitur quomodo per hos gradus ascendentibus perfectio occurrit, ut qui infra remanserit, perfectus esse non possit. Propositum ergo nobis debet esse semper ascendere; sed quoniam tanta est mutabilitas uite nostre, ut in eodem stare non possimus, cogimur sepe ad transacta respicere; et ne amittamus illud in quo sumus, repetimus quandoque quod  transiuimus; uerbi gratia: Qui in opere strenuus est, orat ne deficiat. Qui precibus insistit, ne orando offendat, meditatur quid orandum sit; et qui aliquando in proprio consilio minus confidit, lectionem consulit, et sic euenit, ut cum ascendendi nobis semper sit uoluntas, descendere tamen aliquando cogat necessitas; ita tamen ut in uoluntate non necessitate propositum nostrum consistat. Quod ascendimus propositum est, quod descendimus preter propositum. Non hoc ergo, sed illud principale esse debet.



CAP. X. De tribus generibus legentium seu lectorum.

Satis, ut puto, aperte demonstratum est prouectis, et aliquid amplius de se promittentibus non idem  esse propositum cum incipientibus; sed sicut illis aliquid conceditur, quod isti sine culpa minime agere possunt, ita etiam ab istis aliquid requiritur, quo illi nondum obligati sunt. Nunc igitur ad promissa soluenda redeo, ut uidelicet ostendam qualiter eis diuina Scriptura legenda sit, qui adhuc in ea solum querunt scientiam. Sunt nonnulli qui diuine Scripture scientiam appetunt, ut uel diuitias congregent, uel honores obtineant, uel famam acquirant, quorum intentio quantum peruersa, tantum est miseranda. Sunt rursus alii, quos audire uerba Dei et opera eius discere delectat, non quia salutifera, sed quia mirabilia sunt. Scrutari arcana et inaudita cognoscere uolunt; multa scire et nil facere. In uanum mirantur potentiam, qui non amant misericordiam. Hos  ergo quid aliud agere dicam, quam preconia diuina in fabulas commutare? Sic theatralibus ludis, sic scenicis carminibus intendere solemus, ut scilicet auditum pascamus, non animum. Huiusmodi tamen non tam confundi quam adiuuari oportere censeo, quorum uoluntas non utique maligna est, sed improuida. Alii uero idcirco sacram Scripturam legunt ut secundum Apostoli preceptum parati sint omni poscenti reddere rationem de ea fide in qua positi sunt , ut uidelicet inimicos ueritatis fortiter destruant; minus eruditos doceant, ipsi perfectius uiam ueritatis agnoscant, et altius Dei secreta intelligentes, arctius ament; quorum nimirum deuotio laudanda est, et imitatione digna. Tria igitur sunt genera hominum sacram Scripturam legentium,  quorum quidem primi miserandi sunt, secundi iuuandi, tertii laudandi; nos uero quia omnibus consulere intendimus, quod bonum est in omnibus augeri cupimus, et quod peruersum, commutari. Omnes intelligere uolumus quod dicimus, omnes facere quod hortamur.



LIBER SEXTUS,



Cuius hec sunt capitula:

CAP. I. Quomodo legenda sit sacra Scriptura a querentibus scientiam in ea.---CAP. II. De ordine qui est in disciplinis.---CAP. III. De historia et libris in ea legendis.---CAP. Iu. De allegoria.---CAP. u. De tropologia et moralitate.---CAP. uI. De ordine librorum.---CAP. uII. De ordine narrationis.---CAP. uIII. De ordine expositionis.---CAP. IX. De littera.---CAP. X. De sensu.---CAP. XI. De sententia.---CAP. XII. De modo legendi.---CAP. XIII. De meditatione cur nunc sit pretermittendum.---CAP. XIu. Diffinitio trium remediorum philosophiam concernentium contra totidem mala, et de philosophie altera diuisione.---CAP. Xu. De magica et partibus eius.



CAP. I. Quomodo legenda sit sacra Scriptura a querentibus scientiam in ea.


Duo tibi, lector, ordinem scilicet et modum, propono, que si diligenter inspexeris, facile tibi iter legendi patebit. In horum uero consideratione nec omnia tuo ingenio relinquam, neque per meam diligentiam satis tibi fieri promitto; sed sic quedam breuiter prelibando transcurram, ut et posita aliqua quibus erudiaris, et aliqua pretermissa quibus exercearis inuenias. Ordinem legendi supra quadrifarium esse commemoraui; alium in disciplinis, alium in libris, alium in narratione atque alium in expositione. Que qualiter in diuina Scriptura assignanda sint, nondum ostendi.



CAP. II. De ordine qui est in disciplinis.

 Primum ergo hunc ordinem qui queritur in disciplinis inter historiam, allegoriam, tropologiam, diuinorum lectorem considerare oportet, que harum aliam ordine legendi precedat. In quo illud ad memoriam reuocare non inutile est, quod in edificiis fieri conspicitur, ubi primum quidem fundamentum ponitur, dehinc fabrica superedificatur; ad ultimum consummato opere domus colore superducto uestitur.



CAP. III. De historia, et libris in ea legendis.

Hoc nimirum in doctrina fieri oportet, ut uidelicet prius historiam discas, et rerum gestarum ueritatem a principio repetens, usque ad finem, quid gestum sit, a quibus gestum sit, et ubi gestum sit, diligenter memorie commendes. Hec enim quatuor  precipue, et in historia requirenda sunt, persona, negotium, tempus et locus. Neque ego te perfecte subtilem posse fieri puto in allegoria, nisi prius fundatus fueris in historia. Noli contemnere minima hec. Paulatim deficiunt, qui minima contemnunt. Si primo alphabetum discere contempsisses, nunc inter grammaticos tantum nomen non haberes. Scio quosdam esse qui statim philosophari uolunt, fabulas pseudoapostolis relinquendas aiunt. Quorum scientia forme asini similis est. Noli huiusmodi imitari.

Paruis imbutus tentabis grandia tutus.

Ego affirmare audeo nichil me unquam quod ad eruditionem pertineret contempsisse, sed multa sepe  didicisse, que aliis ioco, aut deliramento, similia uiderentur. Memini me dum adhuc scholasticus essem elaborasse, ut omnium rerum oculis subiectarum, aut in usum uenientium uocabula scirem, perpendens libere rerum naturam illum non posse prosequi, qui earumdem nomina adhuc ignoraret. Quoties sophismatum meorum, que gratia breuitatis una uel duabus in pagina dictionibus signaueram, a memetipso quotidianum exegi debitum, ut etiam sententiarum, questionum et oppositionum omnium fere quas didiceram, et solutiones memoriter tenerem et numerum. Causas sepe informaui, et dispositiones ad inuicem controuersiis; quod rhetoris, quod oratoris, quod sophiste officium esset, diligenter distinxi. Calculos in numerum posui, et nigris  pauimentum carbonibus depinxi; et ipso exemplo oculis subiecto, que ampligonii, que ortogonii, que oxigonii differentia esset, patenter demonstraui; utrumne quadratum, equilaterum duobus in se lateribus multiplicatis embadum impleret, utrobique procurrente podismo didici. Sepe nocturnus horoscopus ad hiberna peruigilia excubaui. Sepe ad numerum protensum in ligno Magadan ducere solebam, ut et uocum differentiam aure perciperem, et animum pariter meli dulcedine oblectarem. Hec puerilia quidam fuerant, sed tamen non inutilia. Neque ea nunc scire stomachum meum onerant. Hec autem non tibi replico, ut uel meam scientiam, que uel nulla est, uel parua est, iactitem; sed ut ostendam tibi ullum incedere aptissime, qui incedit ordinate,  neque ut quidam, qui dum magnum saltum facere uolunt, in precipitium incidunt. Sicut in uirtutibus ita in scientiis quidam gradus sunt, sed dicis: Multa inuenio in historiis, que nullius uidentur esse utilitatis, quare in huiusmodi occupabor? Bene dicis. Multa siquidem sunt in Scripturis, que in se considerata nichil expetendum habere uidentur, que tamen si aliis quibus coherent, comparaueris, et in toto suo trutinare ceperis, necessaria pariter, et competentia esse uidebis. Alia propter se scienda sunt, alia autem quamuis non propter se uideantur nostro labore digna, quia tamen sine ipsis illa enucleate sciri non possunt, nullatenus debent negligenter preteriri. Omnia disce, uidebis postea nichil esse  superfluum. Coarctata scientia iucunda non est.

De libris autem qui ad hanc lectionem utiles sunt, si quid mihi uideatur, queris; hos magis frequentandos existimo: Genesim, Exodum, Iosue, librum Iudicum, et Regum, et Paralipomenon. Noui uero Testamenti primum, quatuor Euangelia, dehinc Actus apostolorum. Hi undecim magis ad historiam pertinere mihi uidentur, exceptis his quos historiographos proprie appellamus. Si tamen huius uocabuli significatione largius utimur, nullum est inconueniens, ut scilicet historiam esse dicamus, non tantum rerum gestarum narrationem; sed illam primam significationem cuiuslibet narrationis, que secundum proprietatem uerborum exprimitur. Secundum quam acceptionem omnes utriusque Testamenti  libros eo ordine, quo supra enumerati sunt ad hanc lectionem secundum litteralem sensum pertinere puto. Et fortasse nisi puerile uideretur, in hoc loco aliqua de modo construendi precepta interponerem; quia noui diuinam Scripturam magis ceteris omnibus in textu suo esse concisam; quibus tamen idcirco supersedere uolo, ne interpositione nimia propositum extendam. Sunt quedam loca in diuina pagina, que secundum litteram legi non possunt, que magna discretione discernere oportet, ne uel per negligentiam aliqua pretereamus, aut per importunam diligentiam ad id, ad quod scripta non sunt, uiolenter intorqueamus. Hoc ergo, o lector, quod tibi proponimus: hic campus tui laboris uomere bene sulcatus, multiplicem tibi fructum referet.  Ordine cuncta gesta sunt; ordine incede, per umbram uenitur ad corpus. Figuram disce, et inuenies ueritatem. Nec hoc nunc dico; ut prius ueteris Testamenti figuras labores euoluere, et mystica eius dicta scruteris, quam ad Euangelii fluenta potanda accedas. Sed sicut uides, quod omnis edificatio fundamento carens stabilis esse non potest; sic est etiam in doctrina. Fundamentum autem et principium doctrine sacre historia est, de qua quasi mel de fauo ueritas allegorie exprimitur. Aedificaturus ergo primum fundamentum historie pone; deinde per significationem typicam in arcem fidei fabricam mentis erige; ad extremum ergo per mortalitatis gratiam quasi pulcherrimo superducto colore edificium pinge. Habes in historia quo Dei facta mireris,  in allegoria quo eius sacramenta credas, in moralitate quo perfectionem ipsius imiteris. Lege ergo et disce quod in principio fecit Deus celum et terram . Lege quod in principio plantauit paradisum uoluptatis, in quo posuit hominem quem formauerat ; peccantem expulit, et in erumnas huius seculi deiecit. Lege qualiter ab uno homine uniuersa humani generis propago descendit, qualiter deinde peccantes unda diluuii obruit, qualiter Ne iustum cum filiis suis in mediis aquis diuina clementia seruauit, qualiter deinde Abraham fidei signaculum suscepit, post uero Isrel in Aegyptum descendit; quomodo deinde Deus filios Isrel de Aegypto in manu Moysi et Aaron per mare Rubrum eduxit, in  deserto pauit, legem dedit, in terra promissionis locauit, et cetera multa que fecit. Ad extremum uero nutante iam seculo filium in carnem misit, uitam eternam penitentibus, missis in mundum uniuersum apostolis promisit, uenturum se in fine seculorum ad iudicium predixit, reddere unicuique secundum opera sua, peccatoribus scilicet ignem eternum, iustis autem uitam eternam, et regnum cuius non erit finis . uide quod ex quo mundus cepit, usque ad finem seculorum non deficiunt miserationes Dei.



CAP. Iu. De allegoria.

Post lectionem historie reliquum est allegoriarum mysteria inuestigare, ubi mea exhortatione opus esse non puto, cum ipsa res satis per se digna appareat.  Nosse tamen te uolo, o lector, hoc studium non tardos et hebetes sensus, sed matura ingenia expetere; que sic inuestigando subtilitatem teneant, ut in discernendo prudentiam non amittant. Solidus est cibus iste, et nisi masticetur, transglutiri non potest. Tali ergo te moderamine uti oportet, ut dum inquirendo subtilis fueris, in presumendo temerarius non inueniaris, recolens quod ait Psalmista: Arcum suum tetendit, et parauit illum; et in eo parauit uasa mortis . Meministi, ut autumo, supra me diuinam Scripturam edificio similem dixisse, ut primum fundamento posito structura in altum leuetur, plane edificio similem; nam et ipsa structuram habet. Non ergo pigeat, si hanc similitudinem paulo diligentius prosequamur: respice opus  cementarii. Collocato fundamento lineam extendit in directum, perpendiculum demittit, ac deinde lapides diligenter politos in ordinem ponit; alios atque alios deinde querit: et si forte aliquos prime dispositioni non respondentes inuenerit, accipit limam, preeminentia precidit, aspera planat, et informia ad formam reducit; sicque demum reliquis in ordinem dispositis adiungit. Si uero aliquos tales inuenerit, qui nec comminui ualeant, nec congrue coaptari, eos non assumit, ne forte dum silicem frangere laborat, limam frangat. Intende: rem tibi proposui intuentibus contemptibilem, sed intelligentibus imitatione dignam. Fundamentum in terra est, nec semper politos habet lapides. Fabrica super terram, et equalem querit structuram. Sic diuina  pagina multa secundum naturalem sensum continet, que et sibi repugnare uidentur, et nonnunquam absurditatis aut impossibilitatis aliquid afferre.

Spiritualis autem intelligentia nullam admittit repugnantiam, in qua diuersa multa, aduersa nulla esse possunt. Quod etiam primam seriem lapidum super fundamentum collocandorum ad protensam lineam disponi uides; quibus scilicet totum opus reliquum innititur et coaptatur, significatione non caret. Nam hoc quasi aliud quoddam fundamentum est, et totius fabrice basis. Hoc fundamentum et portat superposita, et a priori fundamento portatur. Primo fundamento insident omnia, sed non omni modo coaptantur. Huic insident et coaptantur reliqua.  Primum fabricam portat, et est sub fabrica. Hoc portat fabricam, et non est solum sub fabrica sed in fabrica. Quod sub terra est fundamentum figurare diximus historiam, fabricam que superedificatur allegoriam insinuare. Unde et ipsa basis fabrice huius ad allegoriam pertinere debet. Multis ordinibus consurgit fabrica, et quisquis suam basim habet; et multa sacramenta in diuina pagina continentur, que singula sua habent principia. uis scire qui sunt ordines isti? Primus ordo est, sacramentum Trinitatis, quia et hoc Scriptura continet, quod ante omnem creaturam trinus et unus fuerit Deus. Hic de nichilo omnem fecit creaturam, uisibilem scilicet et inuisibilem: ecce secundus ordo. Rationali creature liberum dedit arbitrium, et gratiam preparauit, ut  mereri posset eternam beatitudinem; deinde sponte labentes puniuit, et persistentes ut amplius labi non possint, confirmauit. Que origo peccati, et quid sit peccatum, et quid sit pena peccati: ecce tertius ordo. Que sacramenta primum sub naturali lege ad reparationem humani generis instituerit: ecce quartus ordo. Que scripta sub lege: ecce quintus ordo. Sacramentum incarnationis uerbi: ecce sextus ordo. Sacramenta Noui Testamenti: ecce septimus ordo. Ipsius denique resurrectionis: ecce octauus ordo. Hec est tota diuinitas, hec est illa spiritualis fabrica, que quot continet sacramenta, tot quasi ordinibus constructa in altum extollitur. uis et ipsas bases agnoscere. Bases, ordinum, principia sunt sacramentorum. Ecce ad lectionem uenisti, spirituale  fabricaturus edificium. Iam historie fundamenta in te locata sunt, restat nunc tibi ipsius fabrice bases fundare. Linum tendis, ponis examussim, quadros in ordinem collocas, et circumgyrans quedam futurorum murorum uestigia figis. Linea protensa recte fidei trames est, ipse spiritualis operis bases quedam fidei sacramenta sunt, quibus initiaris. Debet siquidem prudens lector curare, ut antequam spatiosa librorum uolumina prosequatur, sic de singulis que magis ad propositum suum et professionem uere fidei pertinent, instructus sit, ut quecunque postmodum inuenerit, tuto superedificare possit. uix enim in tanto librorum pelago, et multiplicibus sententiarum anfractibus, que et numero  et obscuritate animum legentis confundunt, aliquid unum colligere poterit, qui prius summatim in unoquoque, ut ita dicam genere, aliquod certum principium firma fide subnixum, ad quod cuncta referantur, non agnouit. uis ut doceam te qualiter fieri debeant bases iste? Respice ad ea que paulo ante tibi enumeraui. Est sacramentum Trinitatis; multi iam de illo libri facti sunt, multe date sententie difficiles ad intelligendum, et perplexe ad soluendum. Longum tibi et onerosum est adhuc omnes prosequi, cum multa fortassis inuenias, in quibus magis turberis quam edificeris. Noli instare; sic nunquam ad finem uenies. Disce prius breuiter et dilucide, quid tenendum sit de fide trinitatis; quid sane profiteri et ueraciter credere debeas.

 Cum autem postea legere ceperis libros, et multa obscure, et multa aperte, multa ambigue scripta inueneris, adiunge basi sue que aperta inuenis, si forte conueniant; que ambigua sunt, ita interpretare ut non discordent, que uero sunt obscura, resera si potes. Quod si ad intellectum eorum penetrare non uales, transi: ne dum presumere conaris, quod non sufficis, periculum erroris incurras. Noli ea contemnere, sed potius uenerare, quia audisti quod scriptum est: Posuit tenebras latibulum suum . Quod si etiam aliquid inueneris contrarium illi, quod tu iam firmissima fide tenendum esse didicisti: non tamen expedit tibi quotidie mutare sententiam, nisi prius doctiores te consulueris, et maxime quid fides uniuersalis,  que nunquam falsa esse potest, inde iubeat sentiri agnoueris. Sic de sacramento altaris; sic de sacramento baptismatis, confirmationis, coniugii, et omnibus que tibi enumerata sunt supra, facere debes. uides multos Scripturas legentes, quia fundamentum ueritatis non habent, in errores uarios labi, et toties fere mutare sententias, quot legerint lectiones. Rursum alios uides, qui secundum illam ueritatis agnitionem, qua intus firmati sunt quaslibet Scripturas ad congruas interpretationes flectere nouerunt, et quid a sana fide discordet, aut quid conueniat iudicare. In Ezechiele legis, quod rote animalia sequuntur, non animalia rotas: Cum ambularent, inquit, animalia, ambulabant pariter et rote iuxta ea. Et cum eleuarentur animalia de terra,  eleuabantur simul et rote . Sanctorum quippe mentes quantum uirtutibus uel scientia proficiunt, tantum sanctarum Scripturarum arcana profunda esse conspiciunt, ut qui simplicibus et adhuc stantibus in terra iacere uidebantur, erectis sublimes appareant. Nam sequitur: Quocunque ibat spiritus, illuc eunte spiritu; et rote pariter leuabantur sequentes eum. Spiritus enim uite erat in rotis . uides quod rote he animalia sequuntur, et sequuntur spiritum. Rursum alibi dicitur: Littera occidit, Spiritus autem uiuificat ; quia nimirum oportet diuinum lectorum spiritualis intelligentie ueritate esse solidatum, ut eum litterarum apices, que et peruerse nonnunquam intelligi possunt, ad quelibet diuerticula non inclinent. Quare antiquus ille populus, qui  legem uite acceperat, reprobatus est, nisi quia sic solam litteram occidentem secutus est, ut spiritum uiuificantem non haberet? Hec uero non ideo ut quibuslibet ad uoluntatem suam interpretandi Scripturas occasionem prebeam; sed ut ostendam eum qui solam sequitur litteram, diu sine errore non posse incedere. Oportet ergo ut et sic sequamur litteram, ne nostrum sensum diuinis auctoribus preferamus; et sic non sequamur, ut in ea totum ueritatis iudicium pendere credamus. Non litteratus, sed spiritualis omnia diiudicat . Ut ergo secure possis iudicare litteram, non de tuo sensu presumere, sed erudiri prius, et informari oportet, et quasi quamdam inconcusse ueritatis basim, cui  tota fabrica innitatur fundare. Neque a teipso erudiri presumas, ne forte dum te introducere putas, magis seducas; a doctoribus et sapientibus hec introductio querenda est que et auctoritatibus sanctorum Patrum, et testimoniis Scripturarum, eam tibi, prout opus est, et facere, et aperire possint. Cumque iam introductus fueris, testimoniis Scripturarum legendo singula que docuerint confirmare. Sic mihi uidetur; qui me in hoc imitari placuerit, libens accipio; cui uisum fuerit non ita oportere fieri faciat quod placuerit, non contendam. Scio enim plures hunc morem in discendo non seruare. Sed quomodo quidam proficiant rursus non ignoro. Si queris qui libri magis ad hanc lectionem ualeant, ego puto principium Genesis de operibus  sex dierum, tres ultimos libros Moysi de legalibus sacramentis, Isaiam, principium et finem Ezechielis, Iob, Psalterium, Cantica canticorum, duo precipue Euangelia, scilicet Matthei et Ioannis; Epistolas Pauli, canonicas Epistolas, et Apocalypsim, precipue tamen Epistolas Pauli, que etiam ipso numero designant utriusque Testamenti perfectionem se continere.



CAP. u. De tropologia et moralitate.

De tropologia nichil aliud in presenti dicam, quam, quod supra dictum est, excepto quod ad eam magis rerum quam uocum significatio pertinere uidetur. In illa enim naturalis iustitia est, ex qua disciplina morum nostrorum, id est positiua iustitia nascitur.  Contemplando quid fecerit Deus; quid nobis faciendum sit, agnoscimus. Omnis natura Deum loquitur. Omnis natura hominem docet. Omnis natura rationem parit, et nichil in uniuersitate infecundum est.



CAP. uI. De ordine librorum.

Non idem ordo librorum in historica et allegorica lectione seruandus est. Historia ordinem temporis sequitur, ad allegoriam magis pertinet ordo cognitionis; quia, sicut supra dictum est, doctrina semper non ab obscuris, sed apertis, et ab iis que magis nota sunt exordium sumere debet. Unde consequens est, ut Nouum Testamentum, in quo manifesta predicatur ueritas, in hac lectione ueteri preponatur, ubi eadem ueritas figuris adumbrata occulte prenuntiatur. Eadem utrobique ueritas, sed  ibi occulta, hic manifesta; ibi promissa, hic exhibita. Audisti cum legeretur in Apocalypsi, quia signatus est liber; et nemo inueniri poterat, qui solueret signacula eius, nisi leo de tribu Iuda . Signata erat lex, signate erant prophetie; quia occulte tempora redemptionis uenture prenuntiabantur. Nonne tibi ille liber signatus fuisse uidetur, qui dixit: Ecce uirgo concipiet, et pariet filium; et uocabitur nomen eius Emmanuel . Et alius: Tu, inquit, Bethlehem Ephrata, paruulus es in millibus Iuda: ex te mihi egredietur qui sit dominator in Isrel; egressus eius ab initio a diebus eternitatis . Et Psalmista: Nunquid Sion dicet: Homo, et homo natus est in ea, et ipse fundauit eam Altissimus . Et rursum: Domini Domini,  inquit, exitus mortis . Et iterum: Dixit Dominus Domino meo, sede a dextris meis . Et post pauca: Tecum principium in die uirtutis tue; in splendoribus sanctorum ex utero ante luciferum genui te . Et Daniel: Aspiciebam in uisione noctis, et ecce cum nubilus celi quasi Filius hominis ueniebat, et usque ad Antiquum dierum peruenit, et dedit ei potestatem et honorem, et regnum; et omnes populi, tribus et lingue ipsi seruient: potestas eius potestas eterna, que non auferetur . Quis putas hec, antequam complerentur, intelligere poterat? Signata erant, et nemo poterat soluere signacula, nisi leo de tribu Iuda. uenit ergo Filius Dei, et induit naturam nostram: natus est de uirgine, crucifixus, sepultus, resurrexit, ascendit ad celos,  et implendo que promissa erant, aperuit que latebant. Lego in Euangelio, quod angelus Gabriel ad Mariam uirginem mittitur, parituram prenuntiat . Recordor prophetie que dicit: Ecce uirgo concipiet. Lego quod cum esset Ioseph in Bethlehem, cum Maria uxore sua pregnante, uenit tempus eius pariendi, et peperit filium suum primogenitum, quem angelus predixerat regnaturum in throno Dauid patris sui . Recordor prophetie Bethlehem Ephrata: Paruulus es in millibus Iuda: ex te mihi egredietur qui sit dominator in Isrel. Lego rursum: In principio erat uerbum, et uerbum erat apud Deum, et Deus erat uerbum . Recordor prophetie que dicit: Egressus eius ab initio a diebus  eternitatis. Lego: uerbum caro factum est, et habitauit in nobis . Recordor prophetie que dicit: uocabitur nomen eius Emmanuel, id est nobiscum Deus. Et ne forte singula prosequendo fastidium tibi faciam, nisi prius natiuitatem Christi, predicationem, passionem, resurrectionem atque ascensionem; et cetera, que in carne per carnem gessit, agnoueris, ueterum figurarum mysteria penetrare non ualebis.



CAP. uII. De ordine narrationis.

De ordine narrationis illud maxime hoc loco considerandum est, quod diuine pagine textus, nec naturalem semper, nec continuum loquendi ordinem seruat, quia et sepe posteriora prioribus anteponit; sicut cum aliqua enumerauerit, subito ad superiora quasi subsequentia narrationis sermo recurrat.  Sepe etiam ea que longo distant interuallo, quasi mox sibi succedentia connectat, ut uideantur nullum disiunxisse temporis spatium, illa que discernit nullum interuallum sermonis.



CAP. uIII. De ordine expositionis.

Expositio tria continet: litteram, sensum, sententiam. In omni narratione littera est. Nam ipse uoces etiam littere sunt, sed sensus et sententia non in omni narratione simul inueniuntur. Quedam habet litteram et sensum tantum. Quedam habet litteram et sententiam tantum. Quedam omnia hec tria simul continet. Omnis autem narratio ad minimum duo habere debet. Illa narratio litteram et sensum tantum habet, ubi per ipsam prolationem sic aperte  aliquid significatur, ut nichil aliud relinquatur subintelligendum. Illa uero litteram et sententiam tantum habet, ubi ex sola pronuntiatione nichil concipere potest auditor, nisi addatur expositio. Illa sensum et sententiam habet, ubi aperte aliquid significatur, et aliquid aliud subintelligendum relinquitur, quod expositione non aperitur.



CAP. IX. De littera.

Littera aliquando perfecta est, quando ad significandum id quod dicitur, nichil preter ea que posita sunt, uel addere, uel minuere oportet. Ut, Omnis sapientia a Domino Deo est . Aliquando imminuta, quando subaudiendum aliquid relinquitur, ut: Senior electe domine . Aliquando superflua, quando uel propter inculcationem, uel  longam interpositionem idem repetitur, uel aliud non necessarium adiungitur, ut Paulus in fine Epistole ad Romanos dicit: Ei autem; et postea multis interpositis infert: cui est honor et gloria . Aliquid hic superfluum esse uidetur, superfluum dico, id est non necessarium ad enuntiationem faciendam. Aliquando talis est littera, ut nisi in aliam resoluatur, nichil significare, uel incongrua esse uideatur, ut est illud: Dominus in celo sedes eius , id est sedes Domini in celo; et filii hominum, dentes eorum arma et sagitte , id est filiorum hominum dentes; et: Homo sicut fenum dies eius, id est dies hominis . Nominatiuus scilicet nominis, et genitiuus pronominis, pro uno genitiuo nominis positi, et multa alia similiter.  Ad litteram constructio et continuatio pertinet.



CAP. X. De sensu.

Sensuum, alius congruus, alius incongruus. Incongruorum alius incredibilis, alius impossibilis, alius absurdus, alius falsus. Multa huiusmodi inuenies in Scripturis, ut illud: Comederunt Iacob . Et illud: Sub quo curuantur hi qui portant orbem . Et illud: Elegit suspendium anima mea ; et multa alia. Sunt loca quedam in diuina Scriptura, ubi licet aperta sit uerborum significatio; nullus tamen sensus esse uidetur, siue propter inusitatum modum loquendi, siue propter aliquam circumstantiam, que legentis intelligentiam  impedit. Ut est, uerbi gratia, illud quod dicit Isaias: Apprehendent septem mulieres uirum unum in illa die dicentes: Panem nostrum comedemus, et uestimentis nostris operiemur, tantummodo inuocetur nomen tuum super nos, aufer opprobrium nostrum . Plana sunt et aperta uerba. Intelligis satis: Apprehendent septem mulieres uirum unum; intelligis: Panem nostrum comedemus; intelligis: uestimentis nostris operiemus, intelligis, Tantummodo inuocetur nomen tuum super nos; intelligis, Aufer opprobrium nostrum. Sed fortasse quid hoc totum simul significare uelit, intelligere non potest. Quid dicere uoluerit propheta, bonum promiserit, an malum minatus fuerit, ignoras. Unde euenit, ut spiritualiter tantum intelligendum credas, quod qualiter  ad litteram dictum sit, non uides. Dices igitur septem mulieres, septem esse dona Spiritus sancti, que unum uirum apprehendent, id est Christum, in quo omnem plenitudinem gratie placuit inhabitare, quia ipse solus sine mensura Spiritum sanctum accepit. Qui solus earum opprobrium aufert, ut inueniant in quo requiescant; nullo alio uiuente, ut Spiritus sancti dona poscebant. Ecce spiritualiter interpretatus es, et quid sit dicere ad litteram non intelligis. Potuit tamen propheta per hec uerba etiam ad litteram aliquid significare. Quia enim supra de intentione populi preuaricatoris locutus fuerat, subiungit nunc tantum in eodem populo cladem futuram; et usque adeo uirorum genus delendum, ut uix septem mulieres uirum unum inueniant,  cum modo una unum habere soleat. Et cum mulieres nunc a uiris rogari soleant, tunc conuerso more mulieres uiros rogabunt. Et ne forte unus uir septem mulieres ducere simul formidaret, cum unde eas pasceret et uestiret, non haberet, dicunt ei: Panem nostrum comedemus, et uestimentis nostris operiemur, non te oportet de nobis esse sollicitum: Tantummodo inuocetur nomen tuum super nos; ut dicaris uir noster, et sis: ne repudiate dicamur et steriles, et sine semine moriamur, quod eo tempore magnum opprobrium fuit. Et hoc est quod dicunt: Aufer opprobrium nostrum. Multa huiusmodi inuenies in Scripturis, et maxime in ueteri Testamento, secundum idioma illius lingue dicta, que cum ibi aperte sint, nichil apud nos significare  uidentur.



CAP. XI. De sententia.

Sententia diuina nunquam absurda, nunquam falsa esse potest; sed cum sensu, ut dictum est, multa inueniantur contraria; sententia nullam admittit repugnantiam, semper congrua est, semper uera. Aliquando unius enuntiationis una est sententia, aliquando unius enuntiationis plures sunt sententie, aliquando plurium enuntiationum una est sententia, aliquando plurium enuntiationum plures sententie. Cum igitur diuinos libros legimus, in tanta multitudine ueterum intellectuum, qui de paucis eruuntur uerbis, et sanitate Catholice fidei muniuntur, id potissimum eligamus, quod certum  apparuerit, eum sensisse quem legimus. Si autem hoc latet, id certe quod circumstantia scripture non impedit, et cum sana fide concordat. Si autem et Scripture circumstantia pertractari ac discuti non potest, saltem id solum quod fides sana prescribit. Aliud est enim quod potissimum scriptor senserit, non dignoscere, aliud a regula pietatis errare. Si utrumque uitetur, perfecte se habet fructus legentis. Si uero utrumque uitari non potest, etsi uoluntas scriptoris incerta sit, sane fidei congruam non inutile est eruisse sententiam. Item in rebus obscuris, atque a nostris oculis remotissimis, si qua inde scripta etiam diuina legimus, que possint salua fide aliis atque aliis parere sententiis; in nullam earum nos precipiti affirmatione ita proiiciamus, ut  si forte diligentius discussa ueritas eam labefactauerit, corruamus; non pro sententia diuinarum Scripturarum, sed pro nostra ita dimicantes, ut eam uelimus Scripturarum esse, que nostra est, cum potius eam que Scripturarum est, nostram esse uelle debeamus.



CAP. XII. De modo legendi.

Modus legendi in diuidendo constat. Diuisio fit et partitione et inuestigatione. Partiendo diuidimus, quando ea que confusa sunt, distinguimus. Inuestigando diuidimus, quando ea que occulta sunt, reseramus.



CAP. XIII. De meditatione cur nunc sit pretermittendum.

Ecce iam que ad lectionem pertinent, quanto lucidius  et compendiosius potuimus, explicata sunt. De reliqua uero parte doctrine, id est meditatione aliquid in presenti dicere omitto, quia res tanta speciali tractatu indiget; et dignum magis est omnino silere in huiusmodi, quam aliquid imperfecte dicere. Res enim ualde subtilis est, et simul iucunda, que et incipientes erudit, et exercet consummatos, inexperta adhuc stylo, ideoque amplius prosequenda. Rogemus ergo nunc sapientiam, ut radiare dignetur in cordibus nostris, et illuminare nobis in semitis suis, ut introducat nos ad puram, et sine animalibus cenam.



CAP. XIu. Diffinitio trium remediorum philosophiam concernentium contra totidem mala, et de philosophie altera diuisione.

 Tria sunt: sapientia, uirtus, necessitas. Sapientia est comprehensio rerum, prout sunt. uirtus est habitus animi in modum nature rationi consentaneus. Necessitas est, sine qua uiuere non possimus, sed felicius uiueremus. Hec tria remedia sunt contra mala tria, quibus subiecta est uita humana. Sapientia contra ignorantiam, uirtus contra uitium, necessitas contra infirmitatem; propter ista tria mala exstirpanda quesita sunt ista tria remedia; et propter hec tria remedia inuenienda, inuenta est omnis ars, et omnis disciplina. Propter sapientiam inuenta est theorica, propter uirtutem inuenta est practica, propter necessitatem inuenta est mechanica. Iste tres usu prime fuerunt, sed postea propter eloquentiam  inuenta est logica. Que cum sit inuentione ultima, prima tamen esse debet in doctrina. Quatuor igitur sunt principales scientie, a quibus omnes alie de scendunt: theorica, practica, mechanica, logica.

Theorica diuiditur in theologiam, physicam, mathematicam. Theologia tractat de inuisibilibus uisibilium causis; mathematica de inuisibilibus uisibilium formis. Et hec mathematica diuiditur in quatuor scientias. Prima est arithmetica, que tractat de numero, id est de quantitate discreta per se. Secunda est musica, que tractat de proportione, id est de quantitate discreta ad aliquid. Tertia est geometria, que tractat de spatio, id est quantitate continua immobili. Quarta est astronomia, que tractat de motu, id est de quantitate continua mobili. Elementum  arithmetice est unitas. Elementum musice est unisonum. Elementum geometrie est punctum. Elementum astronomie est instans. Practica diuiditur in solitariam, priuatam, publicam. Solitaria docet, quomodo unusquisque propriam uitam honestis moribus instituat, uirtutibus exornet. Priuata docet, quomodo regendi sint familiares, et qui per carnis affectum sunt affines. Publica docet, qualiter populus totus, et gens a suis rectoribus gubernari debeat. Solitaria pertinet ad singulos, priuata ad patresfamilias, publica ad rectores ciuitatum. Mechanica tractat de operibus humanis, et hec diuiditur in septem. Prima est lanificium, secunda armatura, tertia nauigatio, quarta agricultura, quinta uenatio, sexta medicina, septima theatrica. Logica diuiditur  in grammaticam et in orationem disserendi. Ratio disserendi diuiditur in probabilem, et necessariam, et sophisticam. Probabilis diuiditur in dialecticam et rhetoricam. Necessaria pertinet ad philosophos, sophistica ad sophistas. In his quatuor partibus philosophie talis ordo in doctrina seruari debet, ut prima ponatur logica, secunda ethica, tertia theorica, quarta mechanica. Primum enim comparanda est eloquentia, deinde, ut ait Socrates in Ethica, per studium uirtutis oculus cordis mundandus est, ut deinde in theorica ad inuestigationem ueritatis perspicax esse possit. Nouissime mechanica sequitur, que per se omni modo inefficax est, nisi ratione precedentium fulciatur.



CAP. Xu. De magica et partibus eius.

 Magice repertor primus creditur Zoroastros, rex Bactrianorum, quem nonnulli asserunt ipsum esse Cham, filium Ne, sed nomine mutato. Hunc postea Ninus, rex Assyriorum, bello uictum interfecit, eiusque codices artibus maleficiorum plenos igne cremari fecit. Scribit autem Aristoteles de hoc ipso, quod usque ad bis et uicies centum millia uersuum eius de arte magica ab ipso dictatos, libri eius usque ad posteritatis memoriam traduxerunt. Hanc artem postea Democritus ampliauit, tempore quo Hippocrates in arte medicine insignis habebatur. Magica in philosophia non recipitur; sed est extrinsecus falsa professione, omnis iniquitatis et malitie magistra, de uero mentiens, et ueraciter ledens animos,  seducit a religione diuina, culturam demonum suadet, morum corruptionem ingerit, et ad omne scelus ac nefas mentes sequacium impellit. Hec generaliter accepta, quinque complectitur genera maleficiorum. Manticen, quod sonat diuinationem; et mathematicam uanam, sortilegia, maleficia, prestigia. Mantice autem quinque continet species sub se. Primam necromantiam, quod interpretatur diuinatio in mortuis; enim Grece mortuus Latine, et cadauer dicitur. Unde diuinatio, que fit per sacrificium sanguinis humani, quem demones sitiunt, et in eo delectantur effuso. Secunda est geomantia, id est diuinatio in terra. Tertia hydromantia, id est diuinatio in aqua. Quarta est erimantia, id est diuinatio in ere. Quinta est diuinatio in  igne, que dicitur pyromantia. uarro enim quatuor dixit esse, in quibus diuinatio constaret, terram, aquam, erem, ignem. Prima ergo, id est necromantia, ad infernum uidetur pertinere, secunda ad terram, tertia ad aquam, quarta ad erem, quinta ad ignem. Mathematica diuiditur in tres species: in aruspicinam, in augurium, in horoscopicam. Aruspices sunt dicti quasi horuspices, id est horarum inspectores, qui obseruant tempora in rebus agendis; uel haruspices quasi haras inspicientes: qui in extis et fibris sacrificiorum futura considerant. Augurium uel auspicium aliquando ad oculum pertinet, et dicitur auspicium quasi auispicium; quia in motu et uolatu auium attenditur, aliquando ad aures pertinet, et tunc dicitur augurium quasi garritus  auium, quia aure percipitur. Horoscopia, que etiam constellatio dicitur, est quando in stellis facta hominum queruntur, sicut genethliaci faciunt, qui  natiuitates obseruant, qui olim specialiter magi nuncupabantur, de quibus in Euangelio legimus. Sortilegi sunt, qui sortibus diuinationes querunt. Malefici sunt, qui per incantationes demoniacas, siue ligaturas, uel alia quecunque exsecrabilia remediorum genera, cooperatione demonum atque instructu nefanda perficiunt. Prestigia sunt, quando per phantasticas illusiones circa rerum immutationem sensibus humanis arte demoniaca illuditur. Sunt ergo omnes simul undecim mantice, quinque, id est, neeromantia, geomantia, hydromantia, erimantia, pyromantia. Sub mathematica, tres, id est aruspiscina, auspicium, horoscopia. Postea tres alie, id est sortilegium, maleficium, prestigium. Prestigia Mercurius dicitur primus inuenisse. Auguria Phryges  inuenerunt. Aruspicinam et sortilegia Tages primus Etruscus tradidit: hydromantia primum a Persis uenit.



LIBER SEPTIMUS.


Hunc in Didascalico non comperi, sed quasi illius appendicem: tractat enim de meditatione, qua ex uisibilium cognitione ad inuisibilis etiam diuine Trinitatis assurgimus agnitionem. Hec sunt capitula:

CAP. I. De tribus inuisibilibus Dei, a quibus emanant omnia, que sunt potentia sapientia, benignitas.---CAP. II. De immensitate diuine potentie, quomodo eam perspicimus ex creaturarum multitudine.---CAP. III. De creaturarum magnitudine.---CAP. Iu. De earumdem pulchritudine in quatuor.---CAP. u. De situ et dispositione rerum in loco.---CAP. uI. De dispositione temporum.---CAP. uII. De ordine qui in unaquaque re consideratur ex dispositione partium.---CAP. uIII. De omnifario rerum motu.---CAP. IX. De specie figurisque rerum.---CAP. X. De iis que, quia rara, miranda sunt.---CAP. XI. De iis que, quia pulchra, sunt mirabilia.---CAP. XII. De rerum uariis coloribus.---CAP. XIII. De sensibilibus rerum qualitatibus.---CAP. XIu. De rerum utilitate quadruplici.---CAP. Xu. De tribus similibus: et quanta sit diuini opificii supra humanum excellentia.---CAP. XuI. Quod inter tria inuisibilia Dei sapientia sit prima inuestiganda.---CAP. XuII. Quomodo per rationalem creaturam ostenditur rerum Creator esse eternus.---CAP. XuIII. Ex motu rerum quadruplici Creatoris quoque eternitatem comprobari.---CAP. XIX. Quod rerum Creator unus est et immutabilis.--- CAP. XX. Mutationem secundum quantitatem aut qualitatem Deo competere non posse.---CAP. XXI. Ex anima rationali diuinam ostendi posse Trinitatem.---CAP. XXII. Quod in diuinis Pater suam sapientiam propter seipsam diligit.---CAP. XXIII. In Trinitate mutuam esse dilectionem.---CAP. XXIu. Summi Patris ad homines ut Filium suum audiant exhortatio, et per eam antedictorum probatio.---CAP. XXu. Quod ordo conditionis et cognitionis rerum e diuerso se habeat.---CAP. XXuI. De tribus diebus inuisibilis lucis.---CAP. XXuII. Quod dicti dies mystici prius in genere humano completi sint, et in nobis compleri debeant, et quomodo.



CAP. I. De tribus inuisibilibus Dei, a quibus emanant omnia, que sunt potentia, sapientia, benignitas.


uerbum bonum et uita sapiens, que mundum fecit, contemplato mundo conspicitur. Et uerbum ipsum uideri non potuit; et fecit quod uideri potuit, et uisum est per id quod fecit. Inuisibilia enim ipsius a creatura mundi per ea que facta sunt intellecta conspiciuntur . Tria sunt inuisibilia Dei, potentia, sapientia, benignitas. Ab his tribus procedunt omnia, in his tribus consistunt omnia, et per hec tria reguntur omnia. Potentia creat, sapientia gubernat, benignitas conseruat. Que tamen tria sicut in Deo ineffabiliter unum sunt, ita in operatione omnino separari non possunt. Potentia per benignitatem sapienter creat. Sapientia per potentiam  benigne gubernat. Benignitas per sapientiam potenter conseruat. Potentiam manifestat creaturarum immensitas, sapientiam decor, benignitatem  utilitas. Immensitas creaturarum in multitudine et magnitudine. Multitudo in similibus, in diuersis, in permistis. Magnitudo in mole et spatio. Moles in massa et pondere. Spatium est in longo, et lato, et profundo, et alto. Decor creaturarum est in situ, et motu, et specie, et qualitate. Situs est in compositione et ordine. Ordo est in loco, et tempore, et proprietate. Motus est quadripertitus, localis, naturalis, animalis, rationalis. Localis est ante et retro: dextrorsum et sinistrorsum, sursum, et deorsum, et circum. Naturalis est in cremento, et decremento. Animalis est in sensibus et appetitibus. Rationalis est in factis et consiliis. Species est forma uisibilis, que oculo discernitur, sicut colores, et figure corporum. Qualitas est proprietas interior, que ceteris  sensibus percipitur, ut melos in sono auditu aurium, dulcor in sapore gustu faucium, fragrantia in odore olfactu narium, lenitas in corpore tactu manuum.  Utilitas creaturarum constat in grato, et apto, et commodo, et necessario. Gratum est quod placet, aptum quod conuenit, commodum quod prodest, necessarium sine quo quid esse non potest. Nunc propositas partitiones a principio repetamus; et in unoquoque diuisionis genere qualiter uel ex uniuersitate creaturarum Creatoris manifestetur potentia, uel ex decore sapientia, uel ex utilitate benignitas, perquiramus. Et quia immensitas prima fuit in partitione, prima esse debet in prosecutione.



CAP. II. De immensitate diuine potentie quam perspicimus ex creaturarum multitudine.

Diligenter igitur audite, et considerate que dicturus sum. Quando nichil erat facere, ut aliquid  esset, qualis potentia erat. Quis sensus potest comprehendere, que uirtus sit de nichilo, etiam unum aliquid facere, quamuis exiguum. Si ergo unum aliquid, quamlibet paruum, de nichilo facere tanta potentia est, ut comprehendi non possit, quanta existimanda est potentia tam multa facere? Quam multa? Quot sunt? Numera stellas celi, arenam maris, puluerem terre, guttas pluuie, pennas uolucrum, squammas piscium, pilos animalium, gramina camporum, folia siue fructus arborum, et ceterorum innumerabilium innumerabilia numera. Innumerabilia in similibus, innumerabilia in diuersis, innumerabilia in permistis. Que sunt similia? Que sub eodem genere continentur: ut homo unus et alter; leo unus et alter; aquila una et altera; honoruscopa  una et altera: hec singula, et cetera talia in suis generibus similia sunt. Que sunt diuersa? Que dissimilibus differentiis informantur, ut homo et leo. Leo et aquila. Aquila et honoruscopa: hec inuicem diuersa sunt. Que sunt permista? Omnia simul considerata. Quomodo ergo in similibus infinita? Quomodo in diuersis infinita? Quomodo in permistis infinita? Audi. Homo unum genus est, sed unus homo non est. Quis eos numerare potest? Leo unum genus est, sed unus leo non est. Quis eos numerare potest? Aquila unum genus est, sed aquila una non est; quis eas numerare potest? et ita in ceteris innumerabilibus innumerabilium rerum generibus, infinita, rerum genera, et in singulis generibus  infinita similia. Simul uero omnia infinita innumerabilia.



CAP. III. De creaturarum magnitudine.

Sed fortassis qui tot fecit, parua fecit, multa simul et magna facere non potuit, quanta tamen? Metire moles montium, tractus fluminum, spatia camporum, altitudinem celi, profunditatem abyssi. Miraris, quia deficis; sed melius deficiendo miraris. Meditantibus de creaturarum immensitate, quasi seminarium quoddam iecimus; nunc ad contemplandam earum pulchritudinem transeamus.



CAP. Iu. De earumdem pulchritudine in quatuor.

Quamuis multis ac uariis modis creaturarum pulchritudo perfecta sit, quatuor tamen precipue sunt, in quibus earumdem decor consistit. Hoc est  in situ, in motu, in specie, in qualitate. Que quidem si quis inuestigare sufficeret, mirabilem in eis sapientie Dei lucem inueniret. Et hoc utinam ego tam possem subtiliter perspicere, tam competenter enarrare, quam possum ardenter diligere. Delectat enim me quia ualde dulce et iucundum est de his rebus frequenter agere, ubi simul et ratione eruditur sensus, et suauitate delectatur animus, et emulatione excitatur affectus, ita ut cum Psalmista stupeamus, et admirantes clamemus: Quam magnificata sunt opera tua, Domine! omnia in sapientia fecisti ; et alibi: Delectasti me in factura tua, et in operibus manuum tuarum exsultabo. Quam magnificata sunt opera tua, Domine! nimis profunde facte sunt cogitationes tue. uir insipiens non cognoscet,  et stultus non intelliget hec . Uniuersus enim mundus iste sensibilis quasi quidam liber est scriptus digito Dei, hoc est uirtute diuina creatus, et singule creature quasi figure quedam sunt non humano placito inuente, sed diuino arbitrio institute ad manifestandam inuisibilium Dei sapientiam. Quemadmodum autem si illiteratus quis apertum librum uideat, figuras aspicit, litteras non cognoscit: ita stultus et animalis homo, qui non percipit ea que Dei sunt , in uisibilibus istis creaturis foris uidet speciem, sed intus non intelligit rationem. Qui autem spiritualis est, et omnia diiudicare potest, in eo quidem quod foris considerat pulchritudinem operis, intus concipit quam miranda sit sapientia Creatoris. Et ideo nemo est cui opera  Dei mirabilia non sint, dum insipiens in eis solam miratur speciem; sapiens autem per id quod foris uidet profundam rimatur diuine sapientie cogitationem, uelut si in una eademque Scriptura alter colorem seu formationem figurarum commendet; alter uero laudet sensum et significationem. Bonum ergo est assidue contemplari et admirari opera diuina, sed ei qui rerum corporalium pulchritudinem in usum nouit uertere spiritualem. Nam et ideo Scriptura tantopere nos ad desideranda mirabilia Dei excitat, ut per ea que foris credimus intus ad agnitionem ueritatis ueniamus. Unde Psalmista, quasi pro magno aliquo se iam et hoc fecisse commemorat, et adhuc facturum promittit, dicens. Memor  fui dierum antiquorum, meditatus sum in omnibus operibus tuis, et in adinuentionibus tuis exercebor . Hinc est etiam quod quibusdam ignorantibus Creatorem suum, et cultum Deo debitum idolis exhibentibus in Isaia dicitur: Quis mensus est pugillo aquas, et celos palmo ponderauit? Quis appendit tribus digitis molem terre, et librauit in pondere montes, et colles in statera? Qui sedet super gyrum terre, et habitatores eius sunt sicut locuste. Qui extendit uelut nichilum celos, et expandit eos sicut tabernaculum . Et Psalmista iterum in quodam loco cum argueret idolorum cultores, ait: Omnes dii gentium demonia; Dominus autem celos fecit . Quid est ergo putatis, quod in assertionem uere diuinitatis opera Dei ita in medium  deducuntur, et dicitur: Dominus autem celos fecit, nisi quia creatura recte considerata homini Creatorem suum ostendit? Consideremus et nos quanta sint mirabilia Dei, et per pulchritudinem rerum conditarum queramus pulchrum illud, pulchrorum omnium pulcherrimum; quod tam mirabile et ineffabile est, ut ad ipsum omnis pulchritudo transitoria, etsi uera sit, comparabilis esse non possit. Et quia superius omnem pulchritudinem uisibilium in quatuor constare diximus; nunc ordine per singula currentes, qualiter ex ipsis inuisibilis Dei sapientia clarescat uideamus. Scio quidem quod minus erit quidquid dixerimus, sed tamen decens non est ut ideo omnino taceamus, ibi precipue, ubi si fieri posset, maxime decenter loqui deberemus.

 Quatuor diximus, situm, motum, speciem et qualitatem. Primum ergo primo discutiamus. Situs est in compositione et ordine, id est in compositione et dispositione. Compositio duo habere debet: aptitudinem et firmitatem, hoc est ut componenda apte et competenter ceant; et composita firmiter cohereant: laudabilis est compositio talis. Aptitudo consideratur in quantitate et qualitate. In quantitate ne nimis tenuia et exilia grossis et corpulentis. In qualitate, ne nimis humida siccis, nimis calida frigidis, nimis leuia ponderosis; et si qua sunt talia, inordinate coniungantur. uide si pulchritudini diuinorum operum aliquid horum desit, et si nichil deesse uideris, iam aliquid habes unde etiam in hac parte mireris. Et primum quidem si uniuersitatis huius  machinam intuitus fueris: inuenies quam mirabili ratione et sapientia compositio rerum omnium perfecta sit, quam apta, quam congrua, quam decora, quam cunctis partibus suis absoluta, in qua non solum concordiam seruant similia, sed etiam que creante potentia diuersa atque repugnantia adesse prodierunt, dictante sapientia in unam quodammodo amicitiam et federationem conueniunt. Quid repugnantius esse potest aqua et igne? que tamen in rerum natura ita Dei contemperauit prudentia, ut non solum ad inuicem commune societatis uinculum non dissipent, uerum etiam nascentibus cunctis ut subsistere possint uitale nutrimentum subministrent. Quid de humani corporis compage loquar, ubi omnium membrorum iuncture tantam adinuicem seruant  concordiam, ut nullum omnino possit inueniri membrum, cuius officium alteri non uideatur prestare adminiculum? Sic omnis natura se diligit, et miro quodam modo plurium dissimilium et in unum redactorum concordia unam in omnibus harmoniam facit. Apta est ergo et conueniens rerum omnium compositio, sed quomodo est firma? Quis non uideat? quis non miretur? Ecce celi qui ambitu suo concludunt omnia, quomodo solidi sunt, et quasi ex ere fusiles desuper circumquaque oppansi. Terra uero in medio, suo pondere librata, semper immobilis perseuerat, ut cetera in medio fluctuantia, hinc soliditas celorum, illinc terre stabilitas in unum coarctent et constringant, citra legitimos terminos  diffusa concordiam uniuersitatis disrumpant. Ecce quomodo per uiscera telluris intrinsecus tracones aquarum sparsi et foris per alueos suos in diuersa deducti, intus fatiscentem ne dissoluatur conglutinant, et foris ne fatiscat arentem rigant. Ecce quomodo in humani corporis fabrica iuncturas ossium uincula neruorum ligant, et medullis intus per fistulas tibiarum diffusis, canales etiam uitalem uenarum sanguinem per omne corpus deducunt, ac deinde teneritudinem carnium cutis tegmen inuoluit, ut et rigor ossium intrinsecus corpus sustineat, et pellis munimen foris defendendo custodiat. Quis duritiam lapidum, quis soliditatem metallorum, quis nodositatem roborum, quis tenacitatem glutinum, quis cetera innumerabilia enumerare queat?  Ex quo claret quam sint firma rerum uincula, cum singula queque condita tanto nisu naturam et esse suum defendant, simul uero omnia a concordia societatis sue dissolui omnino non queant.



CAP. u. De situ et dispositione rerum in loco.

Post compositionem sequitur ut de dispositione rerum qualis sit consideremus. Neque enim minima fiet admiratio, si quis diligenter attendat, quod sic singulis locis, singulis temporibus, singulis rebus, diuina prouidentia causas suas distribuit, ut in nullo penitus ordo rerum perturbetur. Ecce celum sursum est, et terra deorsum. In celo stellas et luminaria collocauit, ut subiecta omnia illustrarent. In ere uentis et nubibus uiam fecit, ut cogitationibus suis disperse pluuiam deorsum funderent. In gremium  telluris moles aquarum recipi iussit, ut per gurgites suos huc illucque quo nutus ferret iubentis discurrerent. uolucres in ere suspendit, pisces aquis immersit, terram bestiis et serpentibus et aliorum reptilium uermiumque generibus repleuit. Quasdam regiones ditauit ubertate frugum, quasdam opulentia uinearum, alias fertilitate olerum, alias fecunditate pecorum, alias potentibus herbis, alias gemmis pretiosis, alias animalibus et bestiis monstruosis, alias coloribus uariis, alias diuersarum artium studiis, alias metallorum, alias thimiamatum diuersis generibus, ut nulla prorsus regio sit, que non aliquid pre ceteris nouum et speciale possideat; nulla item que non aliquid nouum et speciale ab aliis accipere queat. Quid quod etiam ea  que humanis usibus necessaria sunt, in communi hominum frequentia ipsa Creatoris prouidentia constituit; ea uero que non natura propter necessitatem, sed cupiditas expetit propter speciem; in abditis terrarum sinibus abscondit, ut quem amor uirtutis ab immoderato appetitu non castigat saltem laboris tedio uictus conquiescat.



CAP. uI. De dispositione temporum.

Hec de dispositione locorum diximus, quid de dispositione temporum dicemus? Quis satis admirari potest, quam mira ratione prouidentia diuina cursus temporum distinxit? Ecce post noctem uenit dies, ut torpentes in otio labor exerceat; post diem sequitur nox, ut fessos ad refocillandum quies excipiat.  Non semper dies, non semper nox, non semper equalis dies et nox, ne uel immoderatus labor debilitatos frangat, uel quies continuata naturam inficiat, uel identitas perpetua animo tedium gignat. Item quemadmodum uicissitudo dierum ac noctium animantia renouat, ita quatuor tempora anni ordine sibi succedentia, totius mundi speciem immutant. Primum per teporem ueris quadam innouatione mundus nascitur. Deinde per feruorem estatis, quasi in iuuentutem roboratur. Post hec superueniente autumno ad maturitatem conscendit. Postremo succedente hieme, ad defectum uergit. Idcirco autem semper deficit, ut semper post defectum renouari possit, quia nisi prius a statu suo deficerent uetera, quasi illis locum occupantibus non ualerent  exsurgere noua. Hoc quoque satis mirabile in hac dispositione cernitur, quod ipsa tempora ita immutabili lege sue mutabilitatis uices custodiunt, ut nec aliquando ab explendo ministerio suo deficiant, neque secus currentia ordinem prime institutionis confundant.



CAP. uII. De ordine qui in unaquaque re consideratur ex dispositione partium.

Hec de dispositione temporum exempli causa dicta sufficiant. Nunc illum ordinem prosequamur, qui in unaquaque re consideratur, secundum congruam dispositionem partium. Hic uero intrinsecus est; alii, scilicet secundum locum et tempus, extrinseci sunt. Et hic quoque non minus miranda est sapientie efficacia, que ita congrue in uniuersitate singula distribuit  ut nusquam omnino iunctura partium generet repugnantiam qualitatum. Ecce, ut exempli causa de multis pauca ponamus, in compositione humani corporis, quanta elucet sapientia Creatoris? Sursum est homo uniformis, deorsum bifariam diuisus; quia et uniforme est principale mentis, id est ratio que inuisibilia respicit; et ut gemina est anime qualitas, ita et concupiscentia que deorsum ad terrena descendit. Item brachiis in latum extenditur, tibiis deorsum figitur statura humani corporis; quia et intentio operationis animum extendit, et affectus desideriorum figit. Item secundum latitudinem hinc inde per digitos pedum in quinque finitur humani corporis protensio; quia siue in latum tendatur animus per intentionem operis, siue deorsum figatur per  desiderium affectionis, quinque sensus sunt per quos foris exit. Item digiti ternis articulorum interuallis distinguuntur, qui de una palma in manibus, in pedibus de una planta prodeunt; quia de una sensualitate quinque sensus exeunt, in quibus prima distinctione primum sensus, deinde sentire, postmodum sensibile inuenitur. Postremo in singulis digitis extremorum articulorum capita superpositis unguibus, quasi galeata cernuntur, ut quocunque, siue manus extensa, seu pes promotus offendiculum inuenerit, ipsi suo munimine protecti, ille si permanere possint. Similiter terrena illa ad similitudinem unguium foris sensibus inherentia, quasi in necessitate nos muniunt; sed quantum non pertinent ad  necessitatem, quasi extra carnem sine sensu precidi possunt. Ecce in humana facie quam rationabili distinctione instrumenta sensuum collocata sunt. Supremum locum obtinet uisus in oculis. Deinde auditus in auribus; post hunc in naribus olfactus, atque post hunc in ore gustus. Scimus autem quod reliqui omnes sensus foris intro ueniunt, solus uisus intus foras exit, et eminus posita mira pre ceteris agilitate percipit. Bene ergo quasi speculator, eminentiorem cunctis locum obtinuit, ut que ceteris sensibus superuentura sunt, ante periculum preuidere possit. Post hunc auditus, et loco et nobilitate secundus est. Deinde olfactus. Gustus autem qui nil sentire potest nisi id quod tangit, merito  in imo resedit. Tactus specialem  sedem non habet, qui ideo uniuersalis est, quia cunctis cooperatur sensibus. Unde et in digitis pollex, qui tactum significat, coadunatis in unum digitis solus omnibus respondet, quia sine tactu nullus sensuum esse potest. uide etiam quomodo in humano corpore ossa intrinsecus collocata sunt, quatenus robur eorum corpus sustineat; deinde caro ossa uestit, ut duritia eorum molliter tactum excipiat. Ad ultimum pellis carnem induit, ut sua quodammodo tenacitate ab incommodis foris accidentibus corpus muniat. Attendite quomodo illud quod molle est et infirmum, in medio quasi in loco tutiore ponitur; ne uel intrinsecus fulcimento carens concidat, uel extrinsecus munimentum non habens fatiscat. Quod autem in uno exemplificatum est, in  cunctis generibus rerum inueniri potest. Sic enim cortex munit arborem, sic penne et rostra uolucres, sic squamme pisces, rebusque singulis secundum competentiam nature sue, prouidentia Creatoris munimenta instituit. Hucusque de situ locuti sumus nunc ad motum transeamus.



CAP. uIII. De omnifario rerum motu.

Motus est quadrifarius. Localis, naturalis, animalis, rationalis. De quibus quia per singula multa dicere non possumus, breuiter singula perstringamus. uide quomodo in motu locali sapientia Conditoris appareat. Cogita nunc unde defluentibus semper aquis indeficiens semper uena ministratur, unde  motus uentorum educitur, quis infatigabilem astrorum cursum moderatur, quis solem per hiberna descendere signa precipit, quis rursum per estiua eum signa ascendere facit, quis eum ab oriente in occidentem ducit, et iterum ab occidente ad orientem reuehit. Hec cuncta mirabilia, et soli Deo posibilia sunt. Quid etiam de naturali motu dicam? Quis putas nascentibus cunctis incrementum tribuit, et quasi de quodam occulto nature sinu in apertum germinantia educit, rursumque eadem marcentia illuc unde uenerant reuerti facit? Satis hec diligenter intuentibus mirabilia apparebunt. Deinde sequitur motus animalis, qui est in sensibus et appetitibus. Cogita ergo qualis esse possit, qui sensus omnium uiuentium fabricat, appetitus creat, et  in singulis quibusque animantibus quid appetere et quantum appetere debeant, ordinat. Denique motus rationalis qui est in factis et consiliis satis admirationis tibi ingerit, si attendere uolueris, quam ineffabilis sit sapientia que omnia hominum facta, omnes uoluntates, omnes denique cogitationes cordium; ita ad sue uoluntatis arbitrium intorquet, ita imperat et moderatur ut nichil in uniuersitate possit fieri quod non ipsa ad decorem operum suorum aut precipiendo, aut permittendo fieri uelit.



CAP. IX. De specie figurisque rerum.

Hec de motu pro breuitate dicta sufficiant. Deinde sequitur species. Species est forma uisibilis, que continet duo, figuras et colores. Figure autem rerum multis modis apparent mirabiles. Aliquando ex  magnitudine, aliquando ex paruitate, aliquando quia rare, aliquando quia pulchre, aliquando, ut interim ita loquar, quia quodammodo conuenienter inepte, aliquando quia in multis una, aliquando quia in uno diuersa, singula ordine suo prosequamur. Figura secundum magnitudinem attenditur, quando res quelibet sui generis modum in quantitate excedit; sic miramur gigantem inter homines, cetum inter pisces, gryphonem inter uolucres, elephantem inter quadrupedes, draconem inter serpentes. Figura secundum paruitatem consideratur quando res quelibet sui generis quantitati equari non potest, ut est succerio in capillo, tinea in indumento, uermes et sciniphes, et similia, que inter cetera quidem animalia uiuunt, sed ceteris omnibus  corporis exiguitate dispares sunt. uide ergo quid magis mireris, dentes apri, an tinee, alas gryphis an sciniphis? caput equi an locuste? crura elephantis an culicis? rostrum suis an succerionis? aquilam an formicam? leonem an pulicem? tigridem an testudinem? Ibi miraris magnitudinem, hic miraris paruitatem; corpus paruum magna sapientia conditum. Magna sapientia cui nulla subrepit negligentia. Illis dedit oculos, quos uix comprehendere potest oculus; et in tam exiguis corporibus sic omnifariam lineamenta nature sue congrua plenissime distribuit, ut nichil uideas deesse in minimis eorum omnium que natura formauit in magnis.



CAP. X. De iis que, quia rara sunt, miranda sunt.

 Restat nunc dicere de iis que rara sunt, et ob hoc magis mira uidentur. Sunt quedam in rebus conditis que idcirco cum uidentur magis mira sunt, quia ad hominum notitiam raro perueniunt, uel ob hoc quod in suo genere pura creata sunt, uel quia remotis sedibus et in abditis nature sinibus abstrusa. Hec autem idcirco Creatoris prouidentia seorsum collocare uoluit, ut illorum consortio que noxia sunt non ledatur humana societas, eorum que pretiosa sunt specie probetur humana cupiditas, eorum que rara sunt nouitate excitata admirari discat humana tarditas; postremo ut hec bona simul et mala quasi eminus posita quodammodo alloquantur hominem, ut attendat quanto studio mala eterna fugere et bona eterna appetere debet, si pro his temporalibus  bonis adipiscendis et malis euitandis tantos labores sustinet.



CAP. XI. De iis que, quia pulchra sunt, mirabilia.

Sequitur de iis que mirabilia sunt propter pulchritudinem. Quarumdam rerum figurationem miramur quia speciali quodam modo decore sunt et conuenienter coaptate, ita ut ipsa dispositio operis quodammodo innuere uideatur specialem sibi adhibitam diligentiam Conditoris. Rursus alia idcirco miramur quia monstruosa sunt uel ridicula; quorum quidem psalmatio quantum ab humana ratione aliena est, tanto facilius humanum animum in admirationem compellere potest. Quare crocodilus manducans inferiorem molam non mouet? et quomodo salamandra in igne illesa permanet? quis dedit ericio spinas,  et docuit eum, ut se pomis turbine discussis inuoluat, quibus onustus incedens stridet quasi plaustrum? et formicam que hiemis superuenture prescia granis horrea sua replet? araneam que de uisceribus suis laqueos nectit unde predam capiat? isti sunt testes sapientie Dei. Est adhuc aliud uerum et euidens diuine sapientie argumentum, quod omne genus simile sibi procreat, et in tam multis similitudo una propagata prime originis formam non mutat; non ouis uitulum, non uacca agnum, non cerua leporem, non leo uulpem, sed in sibi simile propaginem suam extendit omne quod est. Hoc quoque insensibilis natura custodit, aliud genus arboris est tilia, aliud fagus, aliud quercus, unumquodque speciem suam habet, et unumquodque generis  sui seruat similitudinem. uide folium quomodo ferratis dentibus per gyrum distinguitur, quomodo intrinsecus productis costulis huc illucque intexitur. Numera unum, numera aliud. Omne quod est unius generis, unius inuenies et multitudinis et similitudinis, tot dentes in uno quot dentes in alio, tot costulas in uno quot costulas in alio, talem formam in uno qualem formam in alio, talem colorem in uno qualem colorem in alio. Ecce quomodo mora, quomodo fraga, quibusdam granulis ad inuicem compactis circumquaque distinguuntur; tale unumquodque quale alterum, et omnis natura quasi cuiusdam intrinsecus dictantis preceptum acceperit, nusquam terminos suos excedere presumit. Hoc quoque mirabile est quod in uno corpore tot constituuntur  membra, tot membrorum forme, tot loca, tot officia. Ecce in uno hominis corpore quot membra? Aliud auris, aliud oculus, aliud lingua, aliud nasus, aliud pes, aliud manus; singulis sua forma, sua loca, sua officia, et cum sint ita diuersa in se, singula inuicem tamen cooperantur omnia.



CAP. XII. De rerum uariis coloribus.

Post figuram sequitur color. De colore rerum multum disserere opus non est, cum ipse uisus probet quantum nature decoris additur, cum tam uariis distincta coloribus adornatur. Quid luce pulchrius, que cum colorem in se non habeat, omnium tamen colores rerum ipsa quodammodo illuminando colorat? Quid iucundius ad uidendum celo cum serenum est, quod splendet quasi sapphirus; et gratissimo  quodam sue claritatis temperamento uisum excipit et demulcet aspectum? Sol sicut aurum rutilat, luna pallet quasi electrum, stellarum quedam flammeo aspectu radiant; quedam luce rosea micant, quedam uero alternatim nunc roseum, nunc uiridem, nunc candidum fulgorem demonstrant. Quid de gemmis et lapidibus pretiosis narrem? quorum non solum efficacia utilis, sed aspectus quoque mirabilis est. Ecce tellus redimita floribus, quam iucundum spectaculum prebet, quomodo uisum delectat, quomodo affectum prouocat? uidemus rubentes rosas, candida lilia, purpureas uiolas, in quibus omnibus non solum pulchritudo sed origo quoque mirabilis est. Quomodo scilicet Dei sapientia de terre puluere talem producit speciem. Postremo  super omne pulchrum uiride, quomodo animos intuentium rapit; quando uere nouo, noua quadam uita germina prodeunt, et erecta sursum in spiculis suis quasi deorsum morte calcata ad imaginem future resurrectionis in lucem pariter erumpunt. Sed quid de operibus Dei loquimur? cum etiam humane industrie fucos adulterina quadam sapientia fallentes oculos tantopere miramur?



CAP. XIII. De sensibilibus rerum qualitatibus.

Post speciem de qualitate rerum disserere debemus, ob hoc prouidentia Creatoris tam diuersas qualitates rebus indidit, ut omnis sensus hominis sua oblectamenta inueniat. Aliud percipit uisus, aliud auditus, aliud odoratus, aliud gustus, aliud tactus. uisum pascit pulchritudo colorum; suauitas cantilene demulcet  auditum, fragrantia odoris olfactum, dulcedo saporis gustum, aptitudo corporis tactum. Et quis omnes delicias sensuum enumerare queat? Que tam multiplices sunt in singulis, ut si quis quemlibet sensum per se confideret quemlibet per se ditatum putet. Quot enim oblectamenta oculorum in diuersitate colorum monstrauimus, tot oblectamenta aurium in uarietate sonorum inuenimus. Inter que prima sunt dulcia sermonum commercia, quibus homines ad inuicem suas uoluntates communicant; preterita narrant, presentia indicant, futura nuntiant, occulta reuelant, adeo ut si his careat uita humana, bestiis comparabilis uideatur. Quid autem concentus auium? quid humane uocis melos iucundum? quid dulces modos sonorum omnium commemorem? Quia tam multa  sunt harmonie genera, ut ea nec cogitatus percurrere, nec sermo facile explicare possit, que tamen cuncta auditui seruiunt, et ad eius delicias creata sunt, sic est de olfactu. Habent thimiamata odorem suum, habent unguenta odorem suum, habent rosaria odorem suum, habent rubeta, prata, tesqua, nemora, flores odorem suum, et cuncta que suauem prestant fragrantiam et dulces spirant odores, olfactui seruiunt, et in eius delicias creata sunt. Eodem modo gustus et tactus uaria habent oblectamenta, que ex similitudine priorum satis perpendi possunt.



CAP. XIu. De utilitate rerum quadruplici.

De immensitate creaturarum et de pulchritudine  earum quomodo potuimus non quomodo debuimus locuti sumus, nunc restat ut ad considerandam earumdem utilitatem transeamus. Utilitas rerum quatuor complectitur: necessaria, commoda, congrua et grata. Necessarium unicuique rei est, sine quo ipsa subsistere commode non potest, utpote in uictu hominis panis et aqua, in uestitu lanea siue pellicea, aut quelibet eiusmodi indumenta. Commodum est quod, licet aliquando amplius delectet, sine ipso tamen uita duci potest, utpote in uictu hominis, poculum uini et esus carnium; in uestitu byssus et sericum, uel quodlibet aliud mollius indumentum. Aptum et congruum est quod, licet utentibus non prosit, ad utendum tamen conuenit, quales sunt tincture colorum, pretiosi lapides, et  quecunque eiusmodi censentur. Gratum est eiusmodi, quod ad usum quidem habile non est; et tamen ad spectandum delectabile, qualia sunt fortasse quedam herbarum genera et bestiarum, uolucrum quoque et piscium, et queuis similia. Sed dignum ualde inquisitione est, quare Deus hec creare uoluit, que usui hominis  non necessaria fore preuidit? Sed hoc citius cognoscetur, si causa et modus humane conditionis attendatur. Deus hominem propter se fecit, cuncta alia propter homines condidit. Propter se fecit hominem, non quod ipse indigeret homine, sed ut homini quia melius dare nil potuit, seipsum fruendum daret; alia uero creatura sic facta est, ut et subiecta homini esset per conditionem, et deseruiret ad utilitatem.  Homo ergo quasi in quodam medio collocatus, habet super se Deum, sub se mundum, et corpore quidem deorsum mundo coniungitur; spiritu autem sursum ad Deum subleuatur. Necesse autem fuit ut uisibilium conditio ita ordinaretur, quatenus homo in eis foris agnosceret, quale esset inuisibile bonum quod intus querere deberet: hoc est, ut sub se uideret, quid supra se appeteret. Non igitur decebat ut rerum uisibilium copia in parte aliqua defectum sentiret, que ob id maxime instituta est, ut inestimabilem eternorum bonorum affluentiam nuntiaret. Hoc est quod diximus: cur Deus illa etiam creare uoluit, que humanis usibus necessaria non esse preuidit. Si enim sola necessaria tribueret; bonus quidem esset, sed  diues non esset. Cum uero necessariis etiam commoda adiungit, diuitias bonitatis sue ostendit. Cum autem commoda congruis superadditis cumulantur, abundantia diuine bonitatis eius demonstratur. Sed dum postremo congruis etiam grata et iucunda adiicit; quid aliud quam superabundantes diuitias bonitatis sue notas facit?



CAP. Xu. De tribus similibus et quanta sit diuini opificii supra humanum excellentia.

Hec de utilitate Scripturarum breuiter dicta sufficiant; sed libet adhuc ad cumulum diuine laudis paulisper attendere, quam mire tria hec simul in opere suo conseruauerit Deus. Quod quanta admiratione dignum sit; sic facilius fortasse cognoscemus; si prius hec qualiter in opere humano simul  esse non possint consideremus. Certe homo cum multa facere desiderat; magna facere non potest, quia tanto minus preualet in singulis, quanto plura sunt per que intentionis sue conatus diuidit. Rursus cum ad magnitudinem innititur, a multitudine retardatur, quia multis prestare non sufficit uires quas ad unius effectum specialiter effundit. Simili modo minor diligentia decori operis impenditur, quoties ad multitudinem solam siue ad magnitudinem perficiendam animus occupatur. uidemus quod scriba eas figuras que exiles sunt, promptius format, in magnis figurandis propensius desudat, et calamus quanto uelocius trahitur, tanto deformiores sunt littere que exprimuntur. Nam et in formandis uestibus, ii qui nimis pulchritudinem diligunt, sepe  utilitatem perdunt; et qui utilitatem conseruare cupiunt, pulchritudinem habere non possunt. Sed in opere Dei nec multitudo magnitudinem minuit, nec magnitudo multitudinem stringit, neque simul uel multitudo uel magnitudo pulchritudini officit, neque pulchritudo utilitatem tollit, sed sic facta sunt omnia, quasi facta sint singula, ut cum uniuersa aspexeris, singula mireris. Hec de uisibilibus dicta alicui fortassis quantum ad compendium tractandi pertinuit plurima uidebuntur, sed attendere debet quod tam operosa materia non facile paucis uerbis explicatur. Nam, cum dicat Apostolus, quod per ea que sunt in mundo, manifestantur ea que inuisibilia sunt in Deo , necesse est ut quisquis per uisibilia ad agnitionem inuisibilium peruenire desiderat,  prius ipsa uisibilia agnoscat. Propter quod et ego cum hec pro posse meo inuestigare proponerem, tribus inuisibilibus in exordio enumeratis; et tribus itidem uisibilibus contra hec dispositis, ratus sum hunc esse competentissimum ordinem narrandi, ut prius ipsorum uisibilium aliquam notitiam in medium afferrem; ac sic deinde quasi reserato contemplationis aditu, per inuestigationem inuisibilium procederem. Postquam igitur iis que de uisibilibus dicenda erant finem fecimus, nunc quomodo uel quo ordine per hec ad inuisibilia ascendatur, considerare debemus.



CAP. XuI. Quod inter tria inuisibilia Dei, sapientia sit prima inuestiganda.

 Tria diximus inuisibilia, potentiam, sapientiam, benignitatem. Querendum est ergo quod horum ceteris prius contemplantibus in agnitione occurrat. Et credo quod illud inuisibile prius in contemplatione comprehenditur, quod in suo uisibili simulacro expressius et manifestius declaratur. Simulacra autem inuisibilium ipsa uisibilia dicuntur, utpote inuisibilis potentie simulacrum est, creaturarum immensitas. Inuisibilis sapientie simulacrum est, creaturarum immensitas. Inuisibilis sapientie simulacrum est, creaturarum decor. Inuisibilis benignitatis simulacrum est, creaturarum utilitas. Omnis autem creatura quanto uicinius similitudini Creatoris appropinquat, tanto euidentius Creatorem suum declarat. Illud ergo uisibile simulacrum, inuisibile  exemplar prius ostendere debet, quod diuine similitudinis imaginem perfectius in se expressam retinet. Immensitas autem creaturarum magis ad essentiam; decor uero creaturarum magis pertinet ad formam. Essentia uero absque forma considerata, informitas est. Quod autem informe est, in hoc quidem quod est, Deo simile est; sed in hoc quod forma caret, a Deo dissidet. Quod ergo formatum est, magis Deo simile est, quam id quod formam non habet. Unde constat quod plus euidens simulacrum est decor creaturarum, que ad solam spectat essentiam. Item decor creaturarum propter formam naturalem pertinet ad habitum, utilitas uero ad actum; quia in hoc creature utiles sunt, quod subiecte homini seruiunt et obsequium reddunt. Quod  ad habitum pertinet, magis proprium est; et magis certum quam id quod pertinet ad actum, quia habitum natura indidit, actum uero institutio adiunxit. Simulacrum ergo decoris immensitatem pariter et utilitatem in cognitione precedit, et propterea in cognitione prius est, quia in manifestatione est euidentius. In hoc igitur simulacro primum uestigium contemplationis ponere debemus, ut, dum primum inquisitionis ingressum recte tenuerimus, ipso quem querimus duce pede inoffenso ad reliqua procedamus. Pulchre autem in inquirenda sapientia ab ipso sapientie simulacro inquisitionis exordium sumitur, quia per sapientiam suam Pater manifestatur, non solum quando sapientiam suam in carnem misit, sed tunc quoque quando per sapientiam suam  mundum creauit. Decor creaturarum quem simulacrum sapientie Dei esse diximus, quatuor complectitur, situm, motum, speciem, qualitatem. Sed in his quatuor, motum excellentiorem locum habere dubium non est, quia uiciniora uite sunt mobilia, quam ea que moueri non possunt. Motus autem quadripertitus est, localis, naturalis, animalis, rationalis. Sed motus naturalis localem motum superat, quia in naturali motu, non solum imago uite exprimitur, sed ipsa quodammodo uita inchoatur. Rursus animalis motus tantum naturali precellit, quantum in sensibili id quod sentit. Postremo rationalis cunctis superponitur, quia in eo non solum sensus ad animandum, sed ratio quoque ad intelligendum  mouetur. Hoc simulacro nullum in creaturis esse potest euidentius, quia inuisibilem sapientiam ostendit cunctis manifestius id quod sapit.



CAP. XuII. Quomodo per rationalem creaturam ostenditur rerum Creator esse eternus.

Primum ergo est ac principale sapientie sacramentum sapientia creata, id est rationalis creatura que, quia secundum aliquid uisibilis est, secundum aliquid inuisibilis ianua contemplationis facta est pariter et uia. In quantum uisibilis, est ianua; in quantum inuisibilis, est uia. Ianua est, quia ingrediendi ad contemplationem animo primum aditum pandit. uia est, quia currentem in contemplationem ad finem animam perducit. Ianua est, quia quodammodo inuisibilia uisibiliter ostendit. uia est, quia de uisibilibus per inuisibilia  euntes usque ad uisibilium pariter et inuisibilium Creatorem uidendum perducit. Hoc in semetipso potest agnoscere homo. Nemo enim est sane sapiens, qui se esse non uideat. Et tamen homo si uere quod ipse est attendere ceperit, omnium que in se uel uidentur, uel uideri possunt, nichil se esse intelligit. Illud namque quod in nobis rationis capax est, quamuis, ut ita dicam, infusum et commistum carni sit; ipsum tamen se a substantia carnis propria ratione secernit, et alienum esse intelligit. Cur ergo homo inuisibilia esse dubitet, qui idipsum quod uere homo est de cuius existentia nequaquam dubitat, inuisibile esse uidetur. Ianua ergo contemplationis homini aperitur, quando ipse sua se ratione ducente ad se cognoscendum ingreditur.  Ingresso autem uia usque ad finem currenda restat, ut scilicet quisque ex consideratione propria ad agnitionem Creatoris sui perueniat. Illud namque in nobis quod carnis non habet essentiam, a carne non potest habere materiam; sed sicut diuersum est a carne, ita alienum se sentit a carnis origine. Initium tamen se habere in hoc uerissime agnoscit, quod cum se intelligat esse, semper se fuisse non meminit, cum tamen nesciens intellectus [al. intelligens] esse non possit. Si ergo intellectus esse non potest, nisi intelligens, restat ut quem non semper intellexisse cognoscimus, non semper fuisse, ac per hoc aliquando cepisse credamus. Sed, sicut iam dictum est, quod spiritalem habet essentiam, non potest originem habere corpoream, quia quidquid ex materia preiacente  traducitur, corporeum esse comprobatur. Si igitur inuisibile nostrum initium habuerit, superest ut non de preiacenti materia, sed de nichilo factum sit. Quod autem nichil est, esse sibi dare non potest: et idcirco quidquid initium habuerit, dubium non est quin ab alio esse acceperit. Quod autem a semetipso non est, esse aliis dare non potest. Igitur quisquis ille est qui rebus esse contulit, ab alio esse non accepit. Quod inde quoque liquido comprobatur, quia, si quidquid est, creaturam esse credimus; nullum in rebus finem inuenimus. Nostra ergo nos natura instruit quod Creatorem habemus eternum, cui suum et proprium est quod subsistit; quia si ab alio esse accepisset, prima rerum origo ueraciter dici non posset. Si enim aliquando non erat a seipso  initium non habuit, sed nec primus dici potest, si ab alio esse accepit. Igitur, si Creator est, semper fuit. Item quod a semetipso est, non esse non potest. Quidquid enim a semetipso est, huic idem est esse, et id quod est et constat, quia nulla res a semetipsa diuidi aut separari potest. Cui igitur idem est esse, et id quod est, necessario semper est, quia a semetipso separari nichil potest. Si igitur quidquid a semetipso est, huic idem est esse; et id quod est, qui aliunde esse non accepit, sequitur necessario ut semper sit, utque aliunde auferri non possit, quod aliunde datum non sit. Necesse est ergo ut quem Creatorem credimus, hunc nec principium, nec finem habere posse confiteamur. Principium  enim non habet quod semper fuit; nec finem, quod nunquam desinit. Neque ergo eternus preter solum Creatorem est, neque Creator nisi eternus esse potest.



CAP. XuIII. Ex motu rerum quadruplici Creatoris quoque eternitatem comprobari.

Hanc cognitionem in rationali motu inuenimus, quod scilicet Creatorem eternum habemus, qui principio caret, quia semper fuit; finem non patitur, quia semper erit. Huic autem cognitioni ceteri quoque motus attestantur: hoc est animalis, naturalis, localis. In animali namque motu sunt sensus et appetitus. Omnis autem naturalis appetitus in rebus explementum inuenit, neque aliquis est ordinatus affectus, quem suus effectus consequi non possit.  uerbi gratia: Esuriunt animantia, inueniunt quod comedant; sitiunt, inueniunt quod bibant; algent, inueniunt quo calefiant. Constat ergo quod prouidentia precessit, cuius consilio hoc tunc cautum est, ne quod nunc indigentiis rerum necessarium presidium desit. Qui enim appetitus instituit, ipse appetitibus alimenta preparauit. Neque ullo modo fieri posset, si rerum euentus fortuiti essent, ut sic per omnia cunctis affectibus sui effectus responderent. Idem motus naturalis probat. Sicut enim impossibile est, ut per se aliquid de nichilo fiat, sic omnino impossibile est ut per se aliquid augmentum accipiat; hoc est quod sibi ipsi dare non potest initium, sibi ipsi dare non potest incrementum. Quidquid enim crescenti in augmentum  uenerit, preter id esse comprobatur, quod per se prius solum sine incremento fuit. Si ergo nil crescere potest nisi addatur ei quod prius non habuerit, Pater quod nulla res crescens per se incrementum sumit. Qui ergo crescentibus dat crementum, ipse non existentibus dedit initium. Idem motus localis probat. Quasdam namque creaturas perpetuo motu agitari cernimus, quasdam uero secundum tempus moueri uidemus; et alias sic atque alias sic. Et licet ita dissimiliter res moueantur, nusquam tamen ordo rerum confunditur. Unde non est dubium quin intus sit dispositio presidentis, qui certa lege cuncta moderatur. Qua ratione ergo negamus prouidentiam si omnis rationalis appetitus naturaliter sibi preparatam inuenit alimoniam; neque unquam  omnino hoc fieri contingat, ut quod in uno natura appetit, in altero natura non habeat? Similiter cum motus et incrementum ita uarie et dissimiliter foris currentia, nunquam tamen confundant ordinem; quomodo negare possumus intus esse dispositionem? Dubitari igitur non potest quin inuisibilis intus rector presideat, qui rerum omnium euentus et prouidentia sua preuenit, et sapientia disponit.



CAP. XIX. Quod rerum Creator unus est et immutabilis.

Unus inquam. Nam et hoc quoque natura ipsa docet: unum scilicet esse rerum omnium opificem; unum esse rectorem. Nam si diuersa intus consilia presidentium essent, ipsi se foris rerum cursus ab inuicem aliquando diuiderent. Nunc autem omnia  dum sic concorditer ad unum finem currunt, profecto indicant quod unus est fons et origo unde procedunt. Sed quia unum diuersis modis accipitur, considerandum est quomodo Creator rerum unus esse dicatur. Nam est unum collectione, et unum compositione, et unum similitudine, et unum essentia, et unum identitate. Unum collectione est quemadmodum cum gregem dicimus unum in quo multa sunt animalia. Unum compositione, quemadmodum cum corpus unum dicimus, in quo multa sunt membra. Unum similitudine, quemadmodum cum uocem unam dicimus que a multis est prolata. Sed horum omnium nichil uere unum est. Secundum aliquem tamen respectum unum dicta sunt, quia quodammodo ad unitatem accedunt. Fas ergo non est ut existimemus  Creatorem rerum, aut collectione diuersorum, aut compositione partium, aut similitudine plurium unum esse, cum illud etiam quod in nobis rationale est, horum omnium in semetipso nichil possit inuenire. Illud enim nostrum quod partium multitudine compositum cernitur, non rationale sed rationali coniunctum esse ipsa nostra ratione comprobatur. Si ergo nostrum rationale uere unum est, quanto magis Creator eius uere unus esse credendus est? uere autem unum est, quod essentialiter unum est, cui totum est unum esse, et simplex esse quod est. Quidquid igitur uere unum est simplex est, et in partes omnino aliquas separari non potest, et ideo sectionem partium non admittit, quia partium compositionem non recipit. Creatori igitur rerum ideo  unum est esse quod est, quia totum unum et simplex est esse quod est. Sed adhuc considerare nos oportet quod quedam res inueniuntur, que uere unum sunt, et tamen summe unum non sunt, sicut anime que unum sunt essentialiter, sed unum non sunt inuariabiliter. Quod autem uere et summe unum est, essentialiter et inuariabiliter unum est. Restat ergo ut si Deum uere unum esse credimus, utrumne etiam summe unus dici possit, inquiramus. Quod tunc ueraciter ostendimus, si eum omnino inuariabilem esse comprobamus. Sed quia scire non possumus quomodo Deus inuariabilis sit, nisi prius agnoscamus quot modis res quelibet uariari possit, primum nos oportet omnes mutabilitatis modos describere; ac deinde  per singulas qualiter a Deo remoueantur ostendere.

Tribus modis fit omnis mutabilitas, loco, forma, et tempore. Localiter mutatur res quelibet quando de loco ad locum transit, hoc est esse desinit ubi fuit, et ubi non fuit esse incipit. Et est extrinseca hec mutatio, nichilque uariat de ipsius rei essentia, quia si esse desinit ubi fuit, non tamen quod fuit esse desinit, etsi esse incipit ubi non fuit, non tamen quod non fuit esse incipit. Formaliter mutatur res quelibet, quando uel secundum suam essentiam in eodem persistens loco, uel secundum augmentum aliquid accipit quod prius non habuit, uel secundum detrimentum aliquid quod prius habuit amittit, uel secundum alterationem aliquid quod prius habuit  aliter habere incipit, quam prius habuit. Mutatio secundum tempus, ex duobus precedentibus nascitur, quia nichil temporaliter mutari potest, quod uel formaliter non mutetur, uel localiter. Unde euidenter colligitur quod immutabile omnino est quidquid neque forma neque loco mutari potest. Si igitur Deum neque forma neque loco mutari posse constiterit, immutabilem omnino esse dubium non erit. Localem autem mutationem facile ab eo remouemus, si eum ubique esse ostendimus. Quod enim ubique est, in omni loco est. Quod autem in omni loco est, de loco ad locum transire non potest. Deum autem ubique esse multa sunt indicia. Primum ipsa anima nostra, quam et ratio simplicem essentiam esse non dubitat, et sensus per omne quod uiuificat corpus,  diffusum esse probat. Quecunque enim animatis corporis pars leditur, unus est ad quem sensus omnis doloris retorquetur, quod omnino non fieret, si unus et idem ubique non diffusus esset. Si ergo rationalis spiritus hominis cum sit simplex, per omne quod regit corpus diffunditur, dignum non est ut ille Creator qui omnia regit et possidet, uno aliquo in loco coarctari, et non omnia potius implere credatur. Nam et ipsi rerum motus, qui tam certo et tam rationabili ubique moderamine currunt, uitam intrinsecus mouentem esse ostendunt. Nec tamen ullo modo credendum est quod sicut sensus hominis cum corpore quod sensificat personaliter coniungitur, ita quoque Creator ille spiritus cum corpore huius sensibilis mundi personaliter coniungatur, quia aliter implent  mundum Deus, et aliter anima corpus. Anima implet corpus et eo continet, quia circumscriptibilis est; Deus implet mundum, sed mundo non concluditur quia ubique presens nusquam comprehendi potest. Preterea cum diuine uirtutis effectus nusquam deesse cernimus, cur eamdem Dei uirtutem omnibus inesse rebus dubitemus? Si autem Dei uirtus ubique est, cum alia non sit Dei uirtus quam Deus, constat quod nusquam Deus deest. Neque enim ut homo ad operandum aliena uirtute Deus indiget, quia homo sepe alieno adminiculo perficit, quod facere propria uirtute non ualet. Unde secundum quamdam loquendi consuetudinem, illic homo aliquando operari dicitur, ubi per semetipsum absens esse non dubitatur,  quemadmodum cum rex in ciuitate sua residens procul cum hostibus confligere, uincere, uel superari perhibetur; quia milites eius, uolente ipso et iubente, confligunt, uincunt, uel ui superantur. Tale est cum quis in rem eminus positam, uel uirgam extendit, uel lapidem iacit, et tangere dicitur quidquid uel lapis, uel uirga tetigerit. Multa quidem sunt talia, sed horum omnium nichil proprie dicitur, quia alteri tribuitur quod alter operatur. Deus autem qui per semetipsum cuncta propria uirtute facit, ubicunque presens est opere, presens etiam necesse est ut sit deitate. Quod si quis forte querat, quomodo diuina essentia que simplex est ubique esse possit, sciat quod aliter spiritus simplex dicitur, aliter corpus. Corpus enim propter paruitatem simplex dicitur.  Cum autem spiritus simplex dicitur, non paruitas sed unitas significatur. Creator igitur et simplex, quia unus est, et ubique est, quia Deus est. In omni loco existens nusquam comprehenditur; quia uniuersa replens continet non continetur. Quia igitur in omni loco est, mutari localiter non potest; et quia a nullo comprehenditur, localis non est.



CAP. XX. Mutationem secundum quantitatem aut qualitatem Deo competere non posse.

Sed neque illa que secundum formam est mutabilitas in ipsum cadere potest. Quidquid enim secundum formam mutatur, uel secundum augmentum, uel secundum diminutionem, uel secundum alterationem mutatur; sed horum omnium diuina natura nichil recipit, quod facile uidere est per singula. Non autem  augetur. Quidquid enim per incrementum crescit, amplius aliquid semetipso accipit. Quidquid autem preter id quod in semetipso habet, aliquid accipit, aliunde accipiat necesse est, quia nulla res sibi ipsi quod non habet, dare potest. Creator autem rerum a quo aliquid quod non habet accipiat, cum omne quod existit ab ipso procedat? Non potest igitur crescere qui semetipso amplius nil potest recipere, neque minui potest. Quidquid enim semetipso minus fieri potest, uere unum non est, quia id quod in separatione se diuidit, in coniunctione idem non fuit. Deus igitur cui totum unum est esse quod est, nullo modo semetipso minor fieri potest. Neque igitur perfectio augeri, neque unitas minui, neque immensitas  comprehendi, neque qui presens utrumque est localiter potest uariari. Nunc de sola alteratione restat, ut ostendamus qualiter diuine nature non conueniat. Et quia alia est alteratio corporum, alia spirituum, cum ex supradictis constet Deum non corpus, sed spiritum esse; cum de Deo loquimur, non necesse est de alteratione corporum multa disserere. Breuiter tamen eam attingimus, ut competentius ad alterationem spiritum perueniamus. Alteratio corporum fit in transpositione partium, et uicissitudine qualitatum. Alteratio spirituum per cognitionem et affectum. Secundum affectum mutantur spiritus, ut nunc tristes, nunc hilares. Secundum cognitionem, ut nunc minus, nunc amplius sapientes. Duo uero sunt precipua que affectum operantis mutare solent,  id est, siue quia aliquid penitendum fecerit in preterito, siue aliquid inordinatum proponat de futuro. Sed quod Deus de facto non peniteat satis euidenter ostendit immutabilis iste cursus rerum omnium, qui sic lege perpetua prime institutionis modum non deserit. Quod uero nil inordinatum proponat rationabilis probat euentus, qui in tanto corpore nature nusquam ubi contradicit. Semper ergo immutabilis est uoluntas Dei qui nec consilium mutat de preterito, nec propositum de futuro. Sic quoque cognitione immutabilis esse credendus est. Tribus enim modis mutabilitati subiacet humana cognitio, per augmentum, per diminutionem, per uicissitudinem. Per augmentum, ut quando dicimus quod nescimus. Per diminutionem, quando quod scimus obliuiscimur.  uicissitudo autem quadripertita est, in essentia, in forma, in loco, in tempore. In essentia uicissitudinem patitur humana cognitio, quando nunc hoc, nunc illud cogitamus; quia simul omnia nostro sensu comprehendere non possumus. In forma, quando idipsum nunc tale, nunc uero tale attendimus; quia utrumque simul non ualemus. In loco, quando nunc huc, nunc illuc cogitationem ducimus, quia simul ubique esse cogitatione non ualemus. In tempore, quando nunc preterita, nunc presentia, nunc futura consideramus. Tunc etiam tempore cognitio uariatur, quando nunc habitam cognitionem intermittimus, nunc intermissam iterum resumimus; quia eam sine intermissione tenere non possumus. Sed has omnes mutabilitates diuina cognitio non recipit. Non  augetur, quia plena est. Neque enim nescire potest omnia qui creat, qui gubernat, qui penetrat, qui portat omnia. Et qui omnibus presens est deitate, absens esse non potest uisione. Minui non potest qui aliunde non est quidquid est, sed idemipsum quidquid est, ab ipso est, ab uno et unum totum quod est.

Quid de uicissitudine dicam? Quomodo uicissitudinem recipere possit sapientia, que omnia simul et semel sub uno uisionis radio comprehendit? Simul, quia omnem essentiam, omnem formam, omnia loca, omnia tempora. Semel, quia uisionem nec intermissam recipit, nec habitam intermittit; sed quod semel est semper est, et quod semper est, totum est. Omnia uidet, et de omnibus omnia uidet, et semper uidet, et ubique uidet. Nihil enim nouum, nichil  alienum aduenit, nichil suum. Quando futurum est preuidet, quando presens est uidet, quando preteritum est retinet. Nec aliud quam quod in ipso est preuidet, uidet et retinet; sed quod aduenit in tempore, fuit in uisione, et quod preterit in tempore, permanet in uisione. Quemadmodum si totum corpus tuum esset oculus, nec aliud tibi esset esse et aliud uidere, quocunque se res uerteret, presens tibi non esse non posset, et sub uno uisionis ictu immobilis permanens comprehenderes quidquid quoquouersum in conspectu haberes; imo non nisi ante te cerneres quidquid circumquaque contra te positum haberes. Res transiret et staret uisio, et quocunque sua se mobilitate uerteret, stanti non  nisi presens esset. Nunc autem quia ex parte uides, mutabiliter non uides, et cum res uidenti transit, aut uideri desinit, aut secum mutabiliter uisionem trahit. Quod si totus oculus esses, sic mutabiliter non uideres. Quidquid igitur ex parte est, mutabile est; et quidquid ex parte non est, mutabile non est. Deus autem cui idem est esse, uiuere et intelligere, cum per essentiam ex parte non sit, nec per sapientiam ex parte esse poterit; sed sicut immutabilis est essentia, ita quoque immutabilis est sapientia. Hoc iam de cognitione diuina dictum sufficiat. Sed sciendum est quod hec cognitio et uisio dicitur, et sapientia dicitur, et prescientia dicitur, et prouidentia dicitur. uisio est quia aspicit, sapientia est quia intelligit, prescientia quia preuenit, prouidentia  quia disponit. De quibus multe difficiles et perplexe questiones oriuntur, quas huic compendio interpolare timemus. Igitur ad ea que restant transeamus.



CAP. XXI. Ex anima rationali diuinam ostendi posse Trinitatem.

Ex quo pridem de uisibilibus ad inuisibilia oculo contemplationis ingressi sumus, ad hoc usque uia inuestigationis penetrauimus, ut iam Creatorem rerum omnium sine principio, sine fine, sine mutabilitate esse non dubitemus, et hoc quidem non extra nos, sed in nobismetipsis inuenimus. Consideremus ergo si adhuc amplius aliquid eadem ipsa natura nostra de Creatore nostro nos doceat, quia fortassis non solum unum, sed et trinum ostendat.  Certe mens rationalis una est, et generat de se intellectum, una unum. Quem nonnunquam dum conspicit quam subtilis, quam uerus, quam conueniens, quam iucundus sit, mox diligit eum, et complacet sibi in ipso. uidet pariter et stupet, et se tale aliquid inuenire potuisse miratur. uehementer libet semper illud aspicere, semper habere, semper illo perfrui, semper in illo delectari. Ipsum per se placet, ipsum propter se placet, nec aliquid est quod extra illud queritur, quia in illo totum amatur. In illo contemplatio ueritatis ad uidendum delectabilis, ad habendum suauis, ad fruendum dulcis. Cum illo secum mens requiescit, nec unquam secreti sui tedio afficitur, qua unico quidem, non tamen solitario consorte letatur. Considera ergo  tria hec, mentem, intellectum, amorem. De mente intellectus nascitur, de mente pariter et intellectu amor oritur. De sola mente intellectus, quia mens de se intellectum gignit. Amor uero nec de sola mente, quia nec de solo intellectu, quia ab utrisque procedit. Prius mens, deinde mens et intellectus, postea mens et intellectus et amor. Et hoc quidem in nobis sic est. uerum in Creatore esse longe aliter suadet ratio. Quia enim ipsum fuisse semper credimus, semper quoque sapientiam habuisse oportet confiteamur. Nam, si aliquando sine sapientia fuisse dicitur, quis eum postmodum sapientem fecerit, aut a quo sapientiam acceperit nullo modo inuenitur, cum et hoc absurdissimum sit, et ab omni ratione alienum credere, eum qui est fons et origo  sapientie, aliquando sine sapientia exstitisse. Semper ergo in illo sapientia, semper ab illo sapientia, semper cum ipso sapientia fuit. Semper in illo sapientia, quia semper sapientiam habuit; semper sapiens fuit. Semper ab illo sapientia, quia sapientiam quam habet, ipse genuit. Semper cum illo sapientia, quia genita se a gignente non diuidit. Semper genita est, et semper gignitur, nec cum gignitur inchoans, nec cum genita est cessans; semper gignitur, quia eterna; semper genita est, quia perfecta. Est ergo qui genuit, et est qui genitus est. Qui genuit, Pater est; qui genitus est, Filius est. Et quia qui genuit, semper genuit, eternus Pater est. Et quia qui genitus est, semper genitus est, eterno  Patri Filius ceternus est. Item qui semper sapientiam habuit, semper sapientiam dilexit. Qui uero semper dilexit, semper amorem habuit. Itaque eterno Patri et Filio ceternus amor est. Et tamen Pater a nullo est, Filius a Patre solo est, amor uero a Patre simul et Filio est. Sed quia superius Creatorem omnium summe et uere unum esse asseruimus, hec tria in Deo unum esse substantialiter oportet confiteamur. Quia item ille qui genitus est, non potest esse ille a quo genitus est, neque item ille qui a gignente et genito procedit, ille esse potest, qui est gignens uel genitus; inexpugnabili ratione ueritatis cogimur in deitate personarum trinitatem et substantie unitatem cognoscere. Tribus ergo in deitate una communis est, et equalis  eternitas, et eterna equalitas, quia non potest esse singulis dissimile, quod omnibus facit deitas una commune. Tres ergo unum sunt, quia in tribus personis est una substantia, sed tres unus non sunt, quia sicut distinctio personarum unitatem deitatis non diuidit, ita et unitas deitatis distinctionem personarum non confundit.



CAP. XXII. Quod in diuinis Pater suam sapientiam propter eam ipsam diligit.

Sed libet adhuc paulo attentius considerare quomodo dictum sit quod Pater diligit sapientiam suam. Homines enim sepe solent diligere scientiam suam propter opus, non opus propter scientiam. Sicut est scientia colendi; scientia texendi, scientia pingendi, et cetere huiusmodi, ubi prorsus peritia iudicatur  inutilis, nisi consequatur in opere fructus utilitatis. Quod si de sapientia Dei dicitur, iam nimirum opus factori suo antefertur. Propterea dicendum est sapientiam semper pretiosiorem esse opere suo, et semper propter se amandam esse sapientiam. Quod si quando forte sapientie opus suum antefertur, non hoc est ex iudicio ueritatis, sed ex errore hominis. Sapientia enim uita, et amor sapientie est felicitas uite. Quapropter, cum dicitur quod Pater sapientie complaceat sibi in illa, absit ab intellectu nostro ut credamus quod Deus sapientiam suam propter opera que per illam facit diligat, quin potius omnia opera sua non nisi propter illam amet! Propterea enim dixit: Hic est Filius meus dilectus, in quo mihi complacui ; non in  terra aut in celo; non in sole aut in luna et stellis; non etiam in angelis, et que excellentissima sunt in creaturis; quia et ista si suo modo placita sunt, tamen nisi in ipso et per ipsum placere non possunt. Tanto enim amplius amore suo digna sunt, quanto uicinius ad eius similitudinem accedunt. Non ergo propter opera sapientiam, sed propter sapientiam opera sua diligit Deus. In illa enim omne pulchrum et uerum; et ipsa tota est desiderium. Lux inuisibilis et uita immortalis, cuius aspectus est tam desiderabilis, ut oculos Dei delectare possit; simplex et perfecta, non redundans et plena, sola, non tamen solitaria, una et continens omnia.



CAP. XXIII. In summa Trinitate mutuam esse dilectionem.


Sed quia tres personas in deitate una credimus, superest ut quod de qualibet harum dicitur, utrum ne etiam de aliis dici possit inquiratur. Dictum est autem quod Pater amat Filium. Restat ergo ut consideremus, an pari modo dici possit, quod amor Patris et Filii amet Filium, quod Filius amet seipsum. Item quod Pater amet se, quod Filius amet Patrem, quod amor Patris et Filii amet Patrem. Item quod amor Patris et Filii amet se, quod Pater amet amorem suum et Filii, quod Filius amet amorem suum et Patris. Postremo utrum quod unus et idem amor est quo quisque amat seipsum, uel ad inuicem quisque alium. Sed hec facilius inueniemus,  si ea que iam dicta sunt ad memoriam reuocemus.

In supradictis enim rationibus asserimus, quod Deus prima causa est et origo bonorum omnium. Eo autem qui fons est et principium omnium excellentius bonum nullum esse potest. Summum igitur bonum Deus est. Beatitudo autem nusquam rectius quam in summo bono collocatur. Deus igitur solus et proprie et principaliter beatus est. Beatus autem quomodo esse potest, cui idipsum non placet quod est? Quisquis igitur beatus est, et seipsum diligit, et id quod ipse est diligit. Si igitur Pater et Filius, et amor Patris et Filii unum sunt, et Deus unus sunt; cum in solo Deo uera beatitudo sit, necesse est ut et quisque amet seipsum, et ad inuicem quisque  alterum. Neque beatitudo ueraciter dici posset, imo potius summa infelicitas foret; si per contrariam uoluntatem se diuiderent, et per eamdem naturam ab inuicem separari non possent. Sicut igitur natura unum sunt Pater et Filius, et amor Patris et Filii, ita quoque uoluntate et amore unum non esse non possunt. Uno amore se diligunt, quia unum sunt; nec aliud est quod quisque amat in altero, quam quod quisque amat in seipso; quia non aliunde est quod quisque est, quam quod alter est. Quod Pater diligit in Filio, hoc idem Filius diligit in seipso; et quod amor Patris et Filii diligit in Filio, hoc idem Filius diligit in seipso. Item quod Filius diligit in Patre, hoc Pater diligit in se; et  quod amor Patris et Filii diligit in Patre, hoc Pater diligit in se. Item quod Pater et Filius diligunt in amore suo, hoc amor Patris et Filii diligit in seipso. Item quod Pater diligit in seipso, hoc diligit in Filio, et in amore suo. Et quod Filius diligit in seipso, hoc diligit in Patre et in amore suo. Et quod amor Patris et Filii diligit in se, hoc diligit in Filio et in Patre.



CAP. XXIu. Summi Patris ad homines ut Filium suum audiant exhortatio, et per eam antedictorum probatio.

Audi utrum uox Patris huic quod loquimur concordet. Hic est, inquit, Filius meus dilectus, in quo mihi complacui . Non dixit separatim, ego mihi complacui; neque dixit separatim, ille mihi  placuit; neque uero simul dixit, ego mihi complacui, et ille mihi complacuit, sed dixit: Ego mihi complacui in ipso, hoc est quod mihi de me placet in ipso est; extra ipsum non est, quia quod ego sum ipse est. Quia enim aliud quam ipse non sum, extra ipsum mihi placere non possum. Hic est ergo Filius meus dilectus, in quo mihi complacui. Quidquid mihi placet, in ipso et per ipsum placet. Ipse est enim sapientia per quam feci omnia, in ipso eternaliter disposui, quidquid temporaliter feci. Et tanto amplius unum quoque opus meum diligo, quanto perfectius illud prime dispositioni concordare uideo. Nolite putare quod ipse tantum sit mediator in reconciliatione hominum, quia per ipsum etiam commendabilis et placita fit aspectui meo  conditio omnium creaturarum. In ipso examino cuncta opera mea que facio, et non amare nequeo quod intueor simile illi quem amo. Solus ille me offendit, qui ab eius similitudine recedit. Si ergo uultis mihi placere, ei similes estote, ipsum audite. Et si forte ab eius similitudine male agendo discessistis, ipsum imitando ad ipsum redite. In ipso datur preceptum, in ipso datur consilium. Preceptum ut persistatis, consilium ut redeatis. Utinam tenuissetis preceptum, sed quia transgressi estis preceptum, saltem audite consilium, ipsum audite! Magni consilii Angelus nobis mittitur, et qui conditis datus fuit ad gloriam, idem perditis ueniat ad medelam. Ipsum audite. Ipse conditor, ipse est et redemptor; ipse Deus mecum uos condidit, qui uobiscum  homo, solus ad uos uenit. Ipsum audite. Ipse est forma, ipse medicina, ipse exemplum, ipse et remedium. Ipsum audite. Felicius fuisset semper tenuisse eius similitudinem, sed iam minus gloriosum non erit, ad eius redire imitationem. Ipsum audite. O homo, quid causaris ignorantiam tuam? Ecce ipsa natura tua te arguit, ipsa te conuincit. Nosti qualis sis, unde uenias, quem factorem habeas, quo mediatore egeas, et tu adhuc impudenter te defendendo contra Deum clamas. Nosti quod malus es, et quod a bono opifice malus factus non es, et cessas, et non clamas ad eum, qui te fecit ut ueniat et reficiat, qui creauit ut redimat. Noli dubitare de potentia eius, uide opera illius quanta  sint. Noli dubitare de sapientia, uide opera eius quam pulchra sint. Noli dubitare de beneuolentia, uide opera eius quomodo ad utilitatem tibi seruiant. Monstrat ergo tibi suo opere quantum possit in tui redemptione. Monstrat item tibi quam formidandum exspectare possis iudicem, si nolueris habere redemptorem. Nemo resistere ei potest, quia omnipotens est; nemo eum fallere potest, quia sapientissimus est; nemo eum corrumpere potest, quia optimus est; nemo eum declinare potest, quia ubique est; nemo eum tolerare potest, quia eternus est; nemo eum flectere potest, quia incommutabilis est. Si ergo nolumus talem sentire iudicem, ipsum queramus redemptorem.



CAP. XXu. Quod ordo conditionis et cognitionis rerum e diuerso se habeant.


Quando pridem de uisibilibus ad inuestiganda inuisibilia progredi cepimus, primo a corporea creatura ad incorpoream, hoc est rationalem creaturam transiuimus; ac deinde a rationali creatura usque ad sapientiam Dei peruenimus; nunc uero redeuntes primo a sapientia Dei ad rationalem creaturam; deinde a rationali creatura ad creaturam corpoream habita consideratione procedemus. Ille ordo est cognitionis, iste conditionis, quia primum corporea creatura, que uisibilis est in cognitione occurrit; deinde a corporea creatura ad incorpoream cognitio transit; postremo uia inuestigationis aperta, usque ad conditorem utriusque peruenit. In conditione  uero primo gradu ad imaginem Dei rationalis creatura facta est; deinde creatura corporea, ut creatura rationalis in ea foris agnosceret quid a Creatore intus accepisset. In sapientia Dei est ueritas, in rationali creatura imago ueritatis, in corporea creatura umbra imaginis. Rationalis creatura facta est ad Dei sapientiam. Corporea creatura facta est ad rationalem creaturam. Propter quod omnis motus et conuersio corporee creature est ad rationalem creaturam, et omnis motus et conuersio rationalis creature esse debet ad Dei sapientiam, ut dum quodque suo semper superiori adheret per conuersionem, nec prime conditionis ordinem, nec primi exemplaris in se perturbet similitudinem. Quisquis  ergo uia inuestigationis de uisibilibus ad inuisibilia transit, primum a corporea creatura ad rationalem creaturam, deinde a rationali creatura ad considerationem sui Creatoris mentis intuitum ducere debet. Reuertens autem de inuisibilibus ad uisibilia primum a Creatore ad rationalem creaturam, deinde a rationali creatura ad corpoream creaturam descendit. Ordo autem cognitionis in mente humana semper precedit ordinem conditionis; quia nos qui foris sumus redire ab intimis non possumus, nisi prius oculo mentis intima penetremus. Sequitur autem semper ordo conditionis ordinem cognitionis; quia, etsi aliquando humana infirmitas ad interna contemplanda uel tenuiter admissa fuerit, diu tamen ibidem stare hanc sue mutabilitatis fluxus non  permittit.



CAP. XXuI. De tribus diebus inuisibilis lucis.

Postquam igitur nos quantum Deus largiri dignatus est de uisibilibus ad inuisibilium cognitionem peruenimus, nunc iam mens nostra ad semetipsam redeat et quid sibi ex hac cognitione utilitatis prouenire possit attendat. Quid enim nobis prodest, si in Deo cognoscimus maiestatis celsitudinem, et nullam nobis inde colligimus utilitatem? Sed ecce, dum de illo intimo diuine contemplationis secreto reuertimur, quid nobiscum afferre poterimus? quid nisi lucem de regione lucis uenientes? Hoc enim decens et necessarium est, ut si a lucis regione uenimus, ad fugandas nostras tenebras nobiscum lucem apportemus.  Et quis scire poterit quod ibi fuimus, si illuminati non redimus? Appareat ergo quod ibi fuimus, appareat quod ibi uidimus. Si ibi uidimus potentiam, apportemus lucem diuini timoris. Si ibi uidimus sapientiam, apportemus lucem ueritatis. Si ibi uidimus benignitatem, apportemus lucem dilectionis. Potentia torpentes ad amorem excitet; sapientia ignorantie tenebris cecatos illuminet; benignitas frigidos calore caritatis inflammet. uidete, queso, quid lux sit, nisi dies; et quid tenebre nisi nox. Et sicut oculus corporis habet diem suam et noctem suam, ita quoque oculus cordis habet diem suam et noctem suam. Tres ergo dies sunt inuisibilis lucis, quibus interius spiritualis uite cursus distinguitur. Primus dies est timor, secundus est ueritas,  tertius est caritas. Primus dies solem suum habet, potentiam; secundus dies solem suum habet, sapientiam; tertius dies solem suum habet, benignitatem. Potentia ad Patrem, sapientia ad Filium, benignitas pertinet ad Spiritum sanctum. Alii sunt dies nostri quod habemus exterius, alii quos interius habemus. Dies nostri exteriores, etiam cum nolumus, transeunt; dies uero interiores, si uolumus, permanere in eternum possunt. Nam de timore Domini dicitur quod in seculum seculi permanet . De ueritate quoque dubium non est quin permaneat in eternum; quia, etsi in hac uita incipiat, tunc tamen plena et perfecta in nobis erit, cum ipse qui est ueritas post huius uite terminum manifestus apparebit. De caritate item dictum est: quia caritas nunquam excidit  . Boni dies isti qui nunquam transeunt. Nam illi dies mali sunt, qui non solum non permanent semper, sed nec ad modicum stare possunt. De his diebus per Prophetam dicitur: Homo sicut fenum, dies eius sicut umbra declinauerunt . Isti sunt dies quos meruit culpa; illi dies quos dedit gratia. De illis diebus dixit Propheta: In diebus meis inuocabo , qui alibi dixit: Media nocte surgebam ad confitendum tibi . Sed illos dies suos uocat, quia alios dies non amat. Sicut Ieremias dicit: Domine, diem hominis non desideraui, tu scis . Isti sunt dies quibus plenus fuit Iob, de quo scriptum est, quia mortuus est senex et plenus dierum . Nam de aliis diebus plenus esse non poterat, qui transacti  iam non erant. Illos dies qui foris sunt, solos mali nouerunt; boni uero qui iam internos dies uidere meruerunt, eos qui foris sunt non solum non diligunt, sed etiam maledicunt. Pereat, inquit beatus Iob, dies in qua natus sum, et nox in qua dictum est: Conceptus est homo. Dies ille uertatur in tenebras, et non requirat eum Deus desuper, et non illustret lumine . Illos ergo dies qui intus sunt potius debemus amare, ubi lucem non sequuntur tenebre, ubi eterni Solis splendore illuminantur oculi interiores cordis mundi. De his diebus Psalmista cecinit: Annuntiate de die in diem salutare eius . Quid est salutare eius, nisi iehsu eius? Sic enim interpretatur iehsu, hoc est  salutaris. Qui ideo salutaris dicitur, quia per eum homo ad salutem reformatur. De ipso autem Ioannes loquens: Lex, inquit, per Moysen data est, gratia et ueritas per Iesum Christum facta est . Item Paulus apostolus uocat Christum Iesum Dei uirtutem et Dei sapientiam . Si igitur Dei sapientia iehsu Christus est; et per Christum Iesum ueritas facta est, constat quod per sapientiam Dei ueritas facta est. Dies ergo sapientie est ueritas. De hoc die suo ipsa sapientia loquitur Iudeis, dicens: Abraham pater uester exsultauit ut uideret diem meum, uidit et gauisus est . ueritas enim Dei redemptio est generis humani. Hanc enim prius promiserat. Quam nimirum, dum postmodum exhibuit, quid aliud quam seipsum ueracem ostendit?  Recte autem per sapientiam hec ueritas impleta est, a quo omnis ueritas est. Nec alius ad implendam ueritatem mittendus fuit, nisi is in quo omnis ueritatis plenitudo consistat. Bene ergo Abraham ad diem ueritatis exsultat, quia impleri ueritatem desiderat. Quam profecto diem tunc per spiritum uidit, quando Dei Filium ad redemptionem humani generis in carnem uenturum agnouit; dicatur ergo: Annuntiate de die in diem salutare eius. Diem secundum de die primo in diem tertium; diem ueritatis de die timoris, in diem caritatis. Primum unus dies erat dies timoris, uenit dies alter, dies ueritatis. Accessit non successit, quia prior non discessit. Ecce duos dies; iterum est in diem tertium, in diem caritatis, sed et ille cum uenit, priores non expulit.  Beati dies isti. Istis diebus homines impleri possunt, ubi futuris superuenientibus presentes non transeunt. Ubi numerus cum augetur, claritas multiplicatur.



CAP. XXuII. Quod dicti dies mystici prius in genere humano completi sint, et in nobis compleri debeant, et quomodo.

Primum homines sub peccato constituti, per legem separati sunt, et ceperunt Deum timere iudicem; quia cognouerunt iniquitatem. Ipsum ergo timere hoc iam erat agnoscere; quia profecto nequaquam timere possent, si nullo modo agnoscerent. Iam aliquid lucis erat ipsa agnitio; iam dies erat, sed necdum clarus; quia peccati adhuc tenebris caligabat. uenit ergo dies ueritatis, dies salutis, qui  peccatum destrueret, claritatem prioris diei illuminaret, et timorem non tolleret, sed in melius commutaret. Sed necdum plena erat claritas donec adiungeretur ueritati caritas. Nam ipsa ueritas dicit: Multa habeo uobis dicere, sed non potestis portare modo. Cum autem uenerit ille Spiritus ueritatis, docebit uos omnem ueritatem . Omnis ergo ueritas ut et mala tolleret, et bona reformaret. Ecce tres dies sunt: dies timoris, qui manifestat malum; dies ueritatis, qui aufert malum; dies caritatis, qui restituit bonum. Dies ueritatis clarificat diem timoris; dies caritatis clarificat et diem timoris et diem ueritatis; donec perfecta fuerit caritas, et perfecte manifestetur omnis ueritas, et timor pene  transeat in timorem reuerentie. Annuntiate ergo de die in diem salutare eius . De his diebus locutus est Osee propheta, dicens: uiuificabit nos post duos dies: in die tertia suscitabit nos . Nam qualiter Dominus noster iehsu Christus tertia die surgens, a mortuis in se nos uiuificauerit et suscitauerit, audiuimus, et gauisi sumus. Sed dignum ualde est, ut recompensemus ei beneficium suum; et quemadmodum nos in ipso tertia die resurgente resurreximus, ita et nos pro ipso et per ipsum tertia die resurgentes, eum resurgere in nobis faciamus. Nec credendum est quin a nobis sibi ipse ueli retribui, quod prior ipse nobis uoluit impertiri. Sicut ergo ipse ut nostram in se et per se salutem operaretur, tres dies habere uoluit ita et nobis ut  nostram in nobis per ipsum salutem operemur, tres dies dedit. Sed quia illud quod in ipso gestum est non tantum remedium, sed etiam exemplum fuit et sacramentum, oportuit ut uisibiliter foris fieret; quatenus illud quod in nobis inuisibiliter fieri debuit significaret. Dies ergo eius extrinsecus fuerunt, nostri dies intrinsecus querendi sunt. Tres ergo dies habemus intrinsecus, quibus illuminatur anima nostra. Ad primum diem mors pertinet, ad secundum sepultura, ad tertium resurrectio. Primus dies est timor, secundus est ueritas, tertius est caritas. Dies timoris est dies potentie, dies Patris; dies ueritatis est dies sapientie, dies Filii; dies caritatis est dies benignitatis, dies Spiritus sancti. Dies  quidem Patris, et dies Filii, et dies Spiritus sancti, in claritate diuinitatis unus dies; sed in nostre mentis illuminatione quasi alium diem Pater, alium Filius, atque alium habet Spiritus sanctus; non quod ullatenus credendum sit Trinitatem, que inseparabilis est natura in operatione posse separari; sed ut discretio personarum in distinctione operum uoleat intelligi. Quando ergo omnipotentia Dei considerata in admirationem cor nostrum excitat, dies Patris est. Quando uero sapientia Dei inspecta agnitione ueritatis cor nostrum illuminat, dies Filii est. Quando autem benignitas Dei attenta ad amorem cor nostrum inflammat, dies Spiritus sancti est. Potentia terret, sapientia illuminat, benignitas letificat. In die potentie per timorem morimur. In die  sapientie per contemplationem ueritatis a strepitu huius mundi sepelimur. In die benignitatis per amorem et desiderium eternorum bonorum resurgimus. Ideo enim Christus sexta die mortuus est, septimo die in sepulcro iacuit, octauo die resurrexit, ut simili modo primum potentia in die suo per timorem nos a carnalibus desideriis foris occidat, deinde sapientia in die suo intus in abscondito contemplationis sepeliat; postremo benignitas in die suo per desiderium diuini amoris uiuificatos exsurgere faciat; quia sextus dies ad laborem, septimus ad requiem, octauus pertinet ad resurrectionem.





LIBELLUS DE POTESTATE ET uOLUNTATE DEI UTRA MAIOR SIT.

 Queritur de potestate Dei, an maior sit uoluntate eius. Si enim plus potest Deus quam uult, uideretur potestas eius maior quam uoluntas. Si autem potestas eius maior est quam uoluntas eius, uideretur in eo esse inequale aliquid, et non totus sibi conuenire Deus. Quomodo ergo unum est totum quod est, si maius et minus ibi est? Si uero idem illi est et posse et uelle, eadem est potestas eius et uoluntas eius. Si autem idem illi est et posse et uelle, quidquid uult potest, et quidquid potest uult. uult autem omne quod facit, quia contra uoluntatem nichil facit, qui uoluntarie facit quidquid facit. Rursum omne quod uult facit, quia ad omnia posse adest, cum uelle non deest. Si ergo amplius non potest Deus facere quam uult, neque amplius facere uult quam  facit, constat procul dubio quod amplius facere non potest quam facit. Amplius: Si potest Deus plus facere quam uult, potest contra uoluntatem suam facere, et facere quod in uoluntate non habet, et est potestas eius contraria uoluntati eius. Unde consequens esse uidetur, quod omne quod potest et uult, facit; sicut omne quod facit, potest et uult. Sic omne quod potest uult, sicut omne quod uult potest. Sed si hoc recepitur quod Deus aliud uel aliter nichil facere possit quam facit, necessitate operatur omnia, et alligatur atque constringitur lege operum suorum ut dominetur ei conditio operis sui; sed hoc nefas est confiteri. Quomodo ergo, inquiunt, idem est Deo uelle et posse, si maior est potestas eius  quam uoluntas? uidete quid dicunt. Maior, inquiunt, secundum uos, potestas Dei est quam uoluntas eius. Quare? Quia dicitis Deum plus quam uelle. Intendite. Si idcirco maior dici debet potestas Dei quam uoluntas eius, quia multa facere potest que facere non uult; ergo et uoluntas maior esse dicatur quam potestas, quia multa que facere potest non facit, quia facere non uult. Si enim potestas maior dicitur, quia uoluntatem transcendit; et uoluntas maior dicatur, quia potestatem constringit. Sed, sicut potestas non coarctatur in eo quod sine uoluntate nichil operatur; ita et uoluntas non superatur in eo quod non ad omnia que in potestate sunt dilatatur. Tria sunt, affectus, effectus et respectus. uoluntas ergo et potestas in Deo et affectu et effectu  unum sunt, sed respectu ad unum non sunt. Quomodo hec duo in Deo affectu unum sunt? Quia in ipso nec uoluntas sine potestate est, nec potestas  sine uoluntate. Potestas sine uoluntate esset, si aliquando haberet potentiam, quam habere nollet. Rursus uoluntas sine potestate esset, si aliquando non ex uirtute, sed ex infirmitate aliquid uellet. Quia ergo et potestas in ipso semper uoluntaria est, et uoluntas potestatiua ; idcirco in ipso nec potestas sine uoluntate est, nec uoluntas sine potestate est. Similiter in effectu nec uoluntas a potestate, nec potestas a uoluntate ullatenus separari potest. Quidquid enim Deus uoluntate facit, facit et potestate; et rursum quidquid facit potestate, facit et uoluntate. Quia omnia que facit et uoluntate et potestate facit. Ergo in omni opere suo Deus et uoluntatem et potestatem exercet; nec  se diuidunt in opere, que diuidi non possunt in operante. Sic igitur potestas Dei et uoluntas et affectu in ipso et effectu per ipsum indiuisa perseuerant, respectu extra ipsum dissimiliter se demonstrant. Quia enim Deus ueraciter non omne quod potest uelle dicitur, quia multa facere potest que facere non uult, nichil autem facere uult quod facere non potest; ideo ad quedam respicit potestas eius ad que non respicit uoluntas eius. Ad omnia autem ad que respicit uoluntas eius, respicit potestas eius. Sic igitur potestas diuina respectu aliquando ad alia se habet quam uoluntas, sed in se aliud non habet quam uoluntas, quia contra uoluntatem nichil habet.

 Sed dicunt: Si Deus aliquid facere potest quod non uult, aliquid facere potest contra uoluntatem suam. Si autem contra uoluntatem suam aliquid facere potest, non est omnipotens qui cogi potest et duci ad id quod non uult. Sed uidete quomodo cohereat, quod dicunt, quod si Deus aliquid facere potest quod facere non uult, ergo contra uoluntatem suam aliquid facere potest. Contra uoluntatem suam quippe faceret si faceret quod facere nollet. Non autem idcirco quia aliquid facere potest quod facere non uult, contra uoluntatem suam facere potest, quia si id faceret quod facere potest, et non uult, iam illud facere uellet quod faceret; sicut modo, quia facere non uult non facit quod tamen facere posset, si uellet. Sic prescientia et predestinatio in  Deo, si secundum respectum considerantur, dissimiliter se habent, cum tamen in Deo unum sint. Prescientia enim et ad mala et ad bona se habet. Predestinatio  ad bona tantum. Omnia quippe futura presciuit, electos autem tantum predestinauit. Similiter et predestinatio, quando pro dispositione accipitur, in respectu tamen prescientie parificari non potest, quia prescientia Dei et ad ea que facturus est pertinet, et ad ea que permissurus. Predestinatio  autem ad ea que facturus est tantum. Ambrosius enim dicit: Predestinauit Deus impiorum gehennam, sed non predestinauit impiorum culpam. Quod enim facturus fuit predestinauit, quod autem facturus non fuit, sed permissurus, non predestinauit, sed presciuit.





DE QUATUOR uOLUNTATIBUS IN CHRISTO LIBELLUS

 Queris de uoluntate Dei, et de uoluntate hominis similiter. Christus Deus fuit, et ideo uoluntas diuina in illo fuit. Et quia etiam homo fuit, similiter uoluntas humana in illo fuit. Non dico humanam quam culpa et uitium hominis facit, sed quam natura hominis requirit. Ergo in Christo diuina uoluntas fuit in quantum Christus Deus fuit; et similiter humana uoluntas in ipso fuit in quantum ipse homo fuit. Humana autem uoluntas tripliciter consideratur; secundum rationem, secundum pietatem, secundum carnem. Ergo in Christo uoluntas fuit diuinitatis et uoluntas rationis, et uoluntas pietatis et uoluntas carnis. uoluntas diuinitatis per iustitiam sententiam dictabat; uoluntas rationis per obedientiam, ueritatem approbat; uoluntas pietatis per compassionem  in malo alieno suspirabat; uoluntas carnis per passionem in malo proprio murmurabat. uide an non omnia hec in Christo. Ille leprosus qui sanitatem precabatur et maiestatem confitebatur, potentiam uoluntatis diuine confessus est, dicens: Domine, si uis, potes me mundare . Et Dominus ut eiusdem uoluntatis diuine et sententiam et potentiam ostenderet propter sententiam ait: uolo, propter potentiam subiunxit mundare . Hoc est exemplum uoluntatis diuine in Christo. Propter uoluntatem rationis, que uoluntati diuine per obedientiam subiiciebatur, dixit: Spiritus quidem promptus est . Propter uoluntatem carnis, que penam horrendo per infirmitatem passioni  renitebatur dixit: Caro autem infirma . Spiritus promptus erat per uoluntatem rationis dispositionem diuine uoluntatis in passione carnis sue sequendo. Caro autem infirma, per naturalem prouidentiam qua malum suum odire acceperat, passioni renitendo. Secundum uoluntatem itaque deitatis in dispositione precedentem, et secundum uoluntatem rationis diuinam dispositionem approbantem et subsequentem Christus pati uoluit. Secundum autem uoluntatem carnis, secundum quam naturaliter in quantum homo fuit, eamdem carnem suam quia odio non habuit, pati noluit. Neque in hoc tamen diuine uoluntati contrarius fuit; quia et hoc ipsum quod noluit eum nolle diuine uoluntatis fuit.

 Erat adhuc alia uoluntas in Christo, uoluntas pietatis siue humanitatis. Nam ipsa pietas humanitas uocatur, et dicuntur humani qui pii sunt, et facile alienis miseriis compatiuntur. Proprium est enim humanitatis compati et moueri pietate in miseria aliena. Bestia pati potest, compati autem humanitatatis est proprium. Idcirco uoluntas pietatis, uoluntas humanitatis uocatur, quia hominis est pietate moueri. Et hec similiter secundum naturam humanitatis in Christo inuenitur. Cum appropinquaret Ierusalem uidens ciuitatem fleuit super eam . Quare flebat si non dolebat? Ergo noluit quod doluit. Quid doluit? perditionem. Si doluit de perditione illorum, noluit perditionem illorum. Quomodo noluit? Secundum uoluntatem utique diuinam quod  iustum futurum erat, uoluit. Secundum uoluntatem rationis, iustitie consensit, et iustitiam approbauit. Porro secundum uoluntatem pietatis sine odio iustitie condoluit miserie, quemadmodum secundum uoluntatem carnis iustitiam non accusabat, sed penam recusabat. Unaqueque uoluntas quod suum erat operabatur, et quod ad se pertinebat sequebatur. uoluntas diuina iustitiam, uoluntas rationalis obedientiam, uoluntas humanitatis misericordiam, uoluntas carnis naturam. Neque alia alii contraria erat, sed unaqueque quod suum erat appetiit, ut quamuis ad aliud esset, alii tamen contraria non esset. Hoc est ut licet ad aliud uelle haberet, ad aliam tamen nolle non haberet. Sicut enim diuinitati  natura erat iustitiam non deserere, sic carni iustum erat naturam seruare; et pietati alienam miseriam non amare. Sic itaque in Christo uoluntas fuit diuinitatis, iustitiam dictans; uoluntas rationis, iustitiam approbans; uoluntas humanitatis, per quam nulli malum uoluit; uoluntas carnis, per quam sibi penam noluit. Iustum itaque carni erat, quod passionem suam noluit, quia hoc erat secundum naturam, et iustum Deo erat, quod passionem illius uoluit; quia hoc erat secundum iustitiam. Neque enim idcirco caro noluit, quia Deus uoluit, sicut et Deus idcirco non uoluit, quia caro noluit. Similiter et pietas quod secundum affectum compassionis in pena uel perditione miserorum misericorditer noluit, nequaquam contra Deum id iuste uolentem noluit;  sed quod suum erat amauit misericordiam, et tamen quod suum non erat non improbauit iustitiam. Sane sciendum quod id quod caro mortalis timore passionis uritur, et pietas amore compassionis passibiliter mouetur, presenti tantum uite debitum est, in qua et malis compassio debetur, quandiu corrigi possunt; et bonis passio non tollitur quandiu meliores esse possunt. Cum autem mortale hoc induerit immortalitatem, et corruptibile hoc incorruptionem ; tunc utique sicut carnem nec passio neque timor passionis ullius affliget; sic mens nullam ex compassione alieni doloris penam suscipiet. Illic quippe et caro habebit contra passionem securitatem, et anima habebit in pietate puritatem. Securitas carnis erit ex impassibilitate,  puritas mentis ex ueritate. Intellige que dico. Pati et compati utrumque pena est. Pati datum est homini pro iniquitate; compati autem preceptum est pro bonitate. Iustum est enim et equum coram Deo, ut qui patitur compatiatur, ut per passionem deleatur iniquitas, per compassionem exerceatur bonitas. Hoc siquidem ad bonitatem pertinet uite mortalis, ut se in aliis conditioni sue accommodet, et aliene passionis per compassionem particeps efficiatur, ut sicut id quod patitur necessitatis est, ita id quod compatitur opus sit bonitatis. Ubi autem pati non erit, compati non erit. Non tamen quia crudelitas erit in pena aliena, sed quia cruciatus non inerit ex aliena miseria. Hic compati uirtutis est; illic non compati, felicitatis.  Hic compateris uoluntate, moueris pietate, condoles bonitate. Illic non compateris felicitate, non moueris eternitate, non condoles impassibilitate. Sic itaque compati esse non potest, nisi illic tantum ubi pati esse potest, quoniam et ipsum compati, pati est. Sane qui illic pati non exuunt compati non deponunt; quia sicut pro sua iniquitate corruptibiliter patiuntur, ita pro aliena infelicitate secundum uite mortalis affectum carnaliter compatiuntur. Hinc est quod diues ille in tormentis positus pro fratribus sollicitatur, ut ei ad miserie cumulum accederet, quod eum in sua pena etiam aliena miseria cruciaret. Abraham autem etiam cruciatum uidit, et tamen siue compassionis dolore in certitudine felicitatis persistens , eum per iustitiam  repulit dicens: Fili, recepisti bona in uita tua, et Lazarus similiter mala . Hinc est etiam quod Psalmista preuidens quemadmodum in illo eternitatis gaudio corda iustorum diuine iustitie per ueritatis amorem immutabiliter inherentia, non aliud appetere uel approbare poterunt, nisi hoc solum quod secundum illam esse cognoscunt ait: Introibo in potentiam Domini; Domine, memorabor iustitie tue solius . In hac autem uita ubi eiusdem diuine iustitie sententiam perfecte nec scire nec prescire possumus, quedam etiam que secundum ipsam iusta non sunt sine iniustitia uelle possumus; quia hoc solum ad nos pertinet ut ubi nescimus quid potius Deo placeat, hoc potissimum eligamus quod  pietati concordat. Ubi autem diuine iustitie sententia immutabiliter prefixa ostenditur, contra eam deinceps pietati locus non debetur. Quia si quid nos illic ex compassione tetigerit, uel ex uitio est affectui dominante, uel ex infirmitate corruptibilis nature passioni resistere non ualente. Triplex enim compassionis modus est. Est quippe compassio, alia ex uitio alia ex natura, alia ex uirtute. Compassio ex uitio est quando affectus illic reprehensibili dolore tangitur, ubi illicito prius amore tenebatur. Compassio ex natura est quando ex insito sibi pietatis affectu animus alienis erumnis condolet, quoties contra pietatis uel humanitatis mensuram naturam opprimi siue affligi uidet. Compassio ex uirtute est quando propter Deum alienis doloribus compatimur,  cum scilicet uel iustitiam premi uel innocentiam affligi uidemus. Compassio ex uitio, culpabilis est? compassio ex natura, irreprehensibilis; compassio ex uirtute laudabilis, prima reprehenditur, tertia laudatur. Secunda autem nec culpam habet, quia ex natura est; nec premium, quia ex uirtute non est. In hac ergo uita quandiu caro mortalis ledi potest passione, tandiu etiam animus mutabilis tangi potest compassione. Ubi autem utrumque ueraciter impassibile erit, tunc profecto neque passio carni, neque compassio menti ulla inesse poterit. Nunc ergo mutabilitate sua bene utrumque utitur, si et caro in passione patientiam non deserit, et animus in compassione iustitie mensuram non transcendit. Si igitur tempus compassionis queris, quandiu pati  possumus compati debemus. Si locum queris, illic compassionis miseria exhibenda est, ubi adhuc passionis misericordia desperanda non est.

Dauid, egrotante filio, lacrymas fudit; mortuo faciem lauit , ut ostenderet quod tandiu compassionis miseria portanda est quandiu passionis misericordia desperanda non est. Est tamen quidam compassionis affectus qui naturam etiam perditam miseratione prosequitur, secundum quem in nostri generis similitudine sicut culpe non corrigende irascimur ita nature non exstinguende miseremur. Nunc autem uita mortalis et mutabilitati subdita, interim pro parte miserie sustinet; sed postea ad incorruptionem translata deponet. Nunc  infirma in utroque et passione uidelicet in carne, et compassione in mente, tunc in utroque sanabitur, ut per immortalitatem carnis contra passionem, et per immutabilitatem mentis contra compassionem confirmetur. Sicut enim egritudo carnis est pati, ita egritudo mentis est compati. Propterea Deus homo, qui utrumque tollere uenit utrumque tolerauit. Suscepit passionem in carne; suscepit compassionem in mente. In utroque egrotare uoluit propter nos, ut in utroque nos egrotantes sanaret. Infirmatus est passione in pena sua; infirmatus est compassione in miseria aliena. Eousque passionem sustinuit, ut pro morituris moreretur, eousque compassionem suscepit, ut pro perituris lacrymaretur. Propter miseriam carnem suam tradidit ad passionem,  propter misericordiam animam suam turbauit ad compassionem. In carne sua doluit pro nobis patiendo, in mente sua condoluit nobis compatiendo, et quemadmodum carnis infirmitas in ipso secundum affectum nature noluit penam suam, sic mentis pietas secundum affectum misericordie noluit miseriam alienam. Sicut enim calicem passionis secundum carnis uoluntatem a se transferri postulabat, quem non transferendum presciebat, sic sententiam condemnationis secundum pietatem aliis mitigari orabat, quam immutabiliter preuidebat. Pietas enim quod suum erat operabatur miserando, et ratio quod suum erat sequebatur diuine dispositioni obediendo. Propterea nichil contrarietatis erat. Si Christus homo secundum affectum pietatis quam  in humanitate sua assumpserat, aliquid uolebat quod tamen secundum uoluntatem diuinam in qua cum Patre omnia disponebat futurum non esse presciebat; quia et hoc ad ueram humanitatem pertinebat, ut pietate moueretur, et hoc ad ueram diuinitatem pertinebat, ut a sua dispositione non moueretur. Itaque secundum utrumque fecit quod debuit. Neque ideo sibi contrarius fuit si secundum pietatem humanitati congruam uoluit, quod secundum iustitiam diuinitati debitam noluit; quia et hoc uelle, et illud nolle utrumque uoluit. Scriptum est: iehsu autem infremuit spiritu et turbauit semetipsum . Hic intendite: Turbauit semetipsum . Quomodo turbauit? Que fuit ista turbatio qua semetipsum turbauit  iehsu? Pietas ipsa, miseratio ipsa fuit turbatio. Bona turbatio, bene turbabatur qui pietate mouebatur? Turbauit seipsum. Miseratio turbauit eum, et ipse semetipsum turbauit, qui miserationem sponte  suscepit. Sicut tradidit semetipsum, quando Iudas tradidit eum: sic turbauit semetipsum quando miseratio turbauit eum. Notum est hoc et frequenti usu probatum. Dicitur homini quando aliquid patitur: Tu teipsum turbasti; tu tibi fecisti malum hoc. Sic iehsu semetipsum turbauit, quando miseratio turbauit eum quam sponte susceperat; et semetipsum tradidit, quando ille tradidit cui ad tradendum potestatem concesserat. Sic itaque iehsu in humanitate assumpta quandiu eam passibilem portare uoluit secundum proprietatem humanitatis et passionem in carne et compassionem in mente portauit. In qua tamen modo ad immutabilitatem translata nec pati potest ad corruptionem, nec compati ad turbationem. Quoniam Christum secundum  hominem nouimus et patientem et compatientem nouimus . Defecerunt, inquit, sicut fumus dies mei, et ossa mea sicut cremium aruerunt . Dies defecerunt propter passionem; ossa aruerunt propter compassionem, propter passionem mortua est caro, propter compassionem arefacta est anima. Dolor compassionis quasi frixura quedam anime fuit, qua urebatur miseratione, premebatur compassione, siccabatur desperatione; desperatione dico non propter se, sed propter illos, qui nec in malo corrigendi, neque a malo erant liberandi. In his omnibus Christum secundum carnem nouimus quando ueram humanitatem et in uera humanitate ueram portauit mortalitatem . Nunc autem eam secundum carnem non nouimus, postquam  resurgens a mortuis iam non moritur, mors illi ultra non dominabitur. Quod autem uiuit, uiuit Deo .





DE SAPIENTIA ANIMAE CHRISTI. AN AEQUALIS CUM DIuINA FUERIT.



PRAEFATIO.


Prudenti ac religioso uerbi diuini inter ceteros et pre ceteris scrutatori G. Hugo peccator. Aliquoties accidisse comperi, ut rerum difficilium tractatione aut insipientia relatoris auditorem corrumperet, aut temeritas auditoris relatorem infamaret. Quapropter eque cauendum mihi uidetur, ut potissimum illic ubi sine periculo aliud sentiri non potest, nec facile nostra presumamus asserere, nec aliena temere iudicare. Noui enim quanta, ut dicit beatus Augustinus, somnia cor humanum pariat; atque eo iudicio quo in sui cognitione fallitur, cetera quoque que preter ipsum sunt, non recte conspicetur. Quid enim hoc esse putatis, quod de rerum ueritate tam diuersa sentire solent homines?  Nunquid nomina est ueritas? Ecce  quid est quod dialectica tot diuersas et tam aduersas, ne dicam peruersas habet sententias? Nunquid omnes nouerunt unum id quod est, sed amore fallendi diuersa finxerunt? Non sic ego puto. Sed narrant quinque somnia sua, et ea qua primum ipsi in se opinione decepti sunt postmodum alios nescientes seducunt. Et sicut beatus Iob amicis suis arrogantibus et de se plusquam oportebat presumentibus dicit , iam non solum secundum morituram, sed exortam quoque a se sapientiam putant. Dignum ergo est ut idipsum in nostra nos assertione reddat timidos, quod in unius assertione ueritatis tot iam uidemus esse diuersos. Quia enim de longe ueritas uidetur, diuersa iudicia parit; et tantum de ipsa quisque potest, quantum  ipse est. In nobis quippe quod de rerum cognitione percipimus, et eo modo, cordis intellectus de iis que extra sunt ad ueritatem indicant, quo se interius animus in representatione figurat. Unde necesse est, ut dum mens interius corrupta praue afficitur, intellectus quoque in iudicio eorum que foris sunt, decipiatur. Hec ipsa est causa que etiam aliquando in unitate sensuum controuersiam uerborum generare solet, que tamen tunc magis uenialis fit, cum pertinax non fuerit. Hanc igitur nos qui uerbi Dei tractatores et inquisitores ueritatis esse uidemur, si inter nos forte  aliquando inuenerimus citius in idipsum redeamus, ne, si ceperimus nostra dicta pertinaciter defendere, aliud putemur sapuisse. Illud quod de anima Christi caritas uestra  a me querere dignata est, iam pridem inter quosdam sapientes uentilatum fuisse didici, atque ex illis quid senserint quibus magis credendum esse existimamus, tum aliis de ipsis, tum ipsis de se referentibus agnoui. Ego autem cum sepius hac questione pulsari soleam, talem me esse profiteor qui nollem hinc aliquid ab omnibus uel tam curiose ac superstitiose inquiri, uel tam fidenter asseri. Unde nunc quoque gemina in hac re consideratione coarctor, cum uideam me et prudentie tue debere silentium, et bonitati responsum. Inter hec ipsa etiam rei difficultas occurrit, que fortassis non poterit a me ita ut decet compendiose discuti, cum ego si modum in dicendo transiero timeam superstitiosus uideri. uolo tamen et multo magis uolo aliqua in  parte inscitie argui, quam caritatis contemptor uideri, et uerba incompta habere, quam cor peruersum



SEQUITUR Decisio questionis de anima Christi, utrum equalem cum diuinitate scientiam habuerit.

Queris de anima Christi, id est de illo rationali spiritu, qui humanam in Christo homine carnem uegetauit, quem uerbum cum carne et in carne ipsa sibi in unitatem persone uniuit, ut esset Christus unus in una persona, duabus naturis, tribus essentiis: una uidelicet persona; quia idem homo, propter quem suscepit, et Deus; propter quod fuit duabus naturis, diuina scilicet atque humana, in Deo et homine uno, non unis; tribus essentiis, diuinitate,  carne, et anima; sine separatione discretis, sine confusione sociatis. De illa inquam anima, qua mediante uerbum caro factum est, et habitauit in nobis ; queritis utrum equalem cum diuinitate scientiam habuerit. Adiicitis etiam, quod si illa anima que, quamuis creatrici nature ineffabiliter unita fuerat, indubitanter tamen creatura erat, equalem cum diuinitate scientiam habuerit, tunc nimirum creatura Creatori equalis fuit: non posse autem Creatori facturam suam in equalitate comparabilem fieri, etsi potuerit in consortium unitatis assumi. Longe aliud esse uniri dignatione et comparari maiestate. Multa sunt alia que in hunc modum fortasse absurda, ostendere potuisti. Sed ego sic una tecum falsa refellere cupio, sicut uera profiteri. Quomodo  enim Deus immensus esset, si ad eius equalitatem aliqua quamlibet excellens, quamlibet singularis creatura pertingeret? Magnus, inquit Psalmista, Dominus est, et magna uirtus eius; et sapientie eius non est numerus . Et Salomon: Non est sapientia, non est prudentia, non est consilium contra Deum . Ubi quantum non est, tantum dici quod potest? Portio queritur ubi numerus non inuenitur. Sapientie eius non est numerus. Quid igitur dico? Anima Christi aut creatura non fuit, aut Creatori equari non potuit. Imo uero quia creatura est, Creatori non dico equanda, sed plus audeo dicere, etiam comparanda non est. Ergo dicitis, minorem habuit sapientiam quam uerbum? Sed queso quid dicimus, cum animam sapientem  dicimus? Nunquid non sapientia sapientem dicimus? Quis enim sapiens est, si sapientia sapiens non est? Et tamen aliter sapiens est in quo sapientia est, aliter sapiens est qui sapientia est. Creatura sapiens est, quia in ipsa sapientia est. Creator uero sapiens est, quia ipse sapientia est. Nullus tamen sine sapentia sapiens esse potest, siue ea quam habet, siue ea que ipse est. Anima igitur Christi si sapiens est, imo quia est, aut illa procul dubio sapientia sapiens est, quam habet, aut illa que ipsa est? Creatura autem, etsi participatione sapientie sapiens est, ipsa tamen sapientia esse non potest. Que igitur est illa sapientia, qua anima Christi sapiens est? Quid dicit Ioannes de uerbo? Erat, inquit, lux uera, que illuminat omnem hominem uenientem in hunc mundum  . Quid est uerbum nisi sapientia? Idem enim qui uerbum Dei a Ioanne dicitur, ipse sapientia Dei a Paulo nominatur. Christum enim, inquit Paulus apostolus, Dei uirtutem et Dei sapientiam . Christus igitur ipse et uerbum, et ipse est sapientia. uerbum sapientia, et sapientia uerbum. uerbum sapientia, quia, Eructauit cor meum uerbum bonum . Sapientia uerbum quia, Ego sapientia ex ore Altissimi prodii, primogenita ante omnem creaturam . Sapientia igitur uerbum cordis et uerbum sapientie oris, quia dum uerbum ex corde et sapientia ex ore prodire dicitur, idem esse sapientia et uerbum demonstratur. Itaque si uerbum illuminat, sapientia illuminat; quia nec illuminare  uerbum poterat, si sapientia non erat. Quid enim facit uerbum sine sapientia? uerbum sonat, sapientia illuminat. Nam et ipsa sapientia lux est, et Deus lux est, quia Deus sapientia est; et cum Deus illuminat, sapientia illuminat, et luce illuminat; nec alia luce illuminat, sed ea luce que ipsa est; quia lux est, et uerbum lux est, et sapientia lux est; quia uerbum sapientia est, et sapientia Deus est. Erat, inquit, lux uera que illuminat omnem hominem uenientem in hunc mundum. Quid igitur? Malos illuminat lux ista, et malos Deus illuminat? Quomodo ergo ceci sunt? Audi quid sequitur: Et lux in tenebris lucet, et tenebre eam non comprehenderunt . Quid est, lux in tenebris lucet? Et quid tenebre faciunt si lux ibi est? Et  tenebre eam non comprehendunt. Tamen ipsa lux lucet et illuminat, sed non omnes eam uident qui uident per eam. Lux lucet, et per se sciamus quod per se lucet, et ex se illuminat. Lucet: lucet per se, et illuminat ex se. Nam ut erat, inquit, lux uera que illuminat omnem hominem uenientem in hunc mundum. Ioannes lux erat; quia uos estis lux mundi , sed uera lux non erat; quia lucerna erat ardens et lucens ; nec per semetipsam lucens, et ex semetipsa illuminans, ut lux que illuminat omnem hominem uenientem in hunc mundum. Quos dixit? Bonos non dixit, nec spiritales; sed omnem hominem uenientem in hunc mundum. Unus est enim sol, et omnis oculus per eum irradiatur, sed non omnes qui per eum uident agnoscunt  eum. Similiter lux uera, que illuminat omnem hominem uenientem in hunc mundum, cunctis superfunditur, in omnes clarescit, uniuersos illustrat; sed alius per eam uidet, alius eam uidet. Mali illuminantur ut cetera uideant; ipsum per quem uident, non uideant, quia lux in tenebris lucet, et tenebre eam non comprehenderunt. Boni uero illuminantur, ut eum uideant a quo, et per quem uident, ut ad eum referant, et in eo ament omne quod uident, et eum ament super omne quod uident. Omnes ergo per eum illuminantur qui uident, sed excellentius qui eum uident. Per eum illuminantur qui uident, et ex eo illuminantur, quia ipse est lux a quo illuminatur. Unde autem lux illuminaret, si ex semetipsa  non illuminaret? Unde illuminaret, si id quod ipsa est participandum non preberet? Sed forte timendum est, ne polluatur ab immundo, ne obscuretur a tenebroso; et indignum sit ut profanis sanctum coinquinatis impollutum, errantibus uerum communicabile dicatur. Superfluo ista cogitantur, quia lux que in tenebris lucet, sicut non obscuratur a tenebroso, sic non corrumpitur a contaminato, in tenebris clara, et inter sordes incoinquinata perseuerans. Nam, cum omnia in ipsa et in omnibus ipsa sit, ei tamen uniuerse creature nec turpitudo turpis est, nec malitia nocet, nec error errat. Lucet ergo et illuminat, nec per aliud, nec ex alio; sed hoc quod ipsa est, et quo ipsa lucet omnibus illuminandis communicandum prebet, et totum ipsa possidet.  Audite iterum: Dominus, inquit Scriptura, dat sapientiam . Quam sapientiam forte aliquod accidens dat quo nos afficimur, ut sapientes efficiamur.

Quid enim est sapientia? Nonne accidens? Dat ergo Dominus sapientiam. Quam sapientiam? Omnis sapientia a Domino Deo est . Bene quia omnia accidentia a Domino Deo sunt a quo sunt omnia que sunt. An forte quoddam accidens a Deo non est, quia peccatum ab ipso non est? Omnis tamen sapientia a Deo est. Quomodo ab ipso est? Forte quia donum eius ab ipso est; quia factura eius est, ab ipso est; et omnis substantia ab ipso est? Quid magnum? quid nouum? quid mirum dictum est? Omnis sapientia a  Domino Deo est; si accidens quoddam ab ipso est a quo omnis substantia est? Quomodo ergo omnis sapientia a Domino Deo est? Aut quia opus eius, aut quia donum eius? Si sapientia creatura est, stultitia quid est? Creauit Deus sapientiam, et non creauit stultitiam? Ergo quedam accidentia Deus creauit, alia esse habent, et ab ipso non habent. Quis hoc aut dicere presumat, aut dictum approbet, quod aliquid esse habet et a Deo non habet? Quid dicimus? Deus ergo accidentia non creauit; et alter quidam est Creator sapientie, Deus dator? Ergo dare sapientiam Deus potuit, creare non potuit? Ergo aliunde accepit quod dedit, et dedit quod suum non fuit, et accipere potuit quod non habuerit. Quis hoc dicat? Quis sani capitis hoc uel in cogitationem  suam admittat? Qualiter ergo omnis sapientia a Domino Deo est? Siue quia donum eius est, siue quia factura eius? Nam si factura est, non semper est, quia quod aliquando cepit, non semper esse habuit. Quid ergo ait? Omnis, inquit, sapientia a Domino Deo est; et cum illo fuit semper, et est ante euum . Mirum est: ergo accidentia semper cum Deo fuerunt; et si accidentia semper cum Deo fuerunt, substantie non fuerunt. An omnis sapientia a Deo est, et non omnis sapientia cum Deo est? Absit. Sed omnis sapientia ab illo est, et omnis sapientia in illo est, et omnis sapientia cum illo est, et semper est. Et quid facimus de sapientia que accidens est? Nunquid non ipsa semper cum Deo est? Quomodo ergo Omnis sapientia a Domino Deo est, et cum illo  fuit semper, et est ante euum? Quid ergo de illa facimus? Excludamus ab adyto sapientie insipientie figmenta et phantasias, has nescio quales et somnia uana, que nobis uere accidentia sunt, quia nobiscum creata non fuerunt. Agnoscamus ueram sapientiam, qua sapimus, quicunque sapimus, quidquid sapimus, etiam si eam non sapimus. Ad lucem lucentem in tenebris attendamus, ne tenebre simus; quia lux in tenebris lucet, et tenebre eam non comprehenderunt. Et tenebre, inquit, eam non comprehenderunt; imo potius non deprehenderunt. Quomodo enim incomprehensibilem comprehendere potuissent? Et tenebre eam non comprehenderunt.

Lux ergo quid fecit? Lux lucem comprehendit.  Et que est ista lux? Utique si lux lucem comprehendit, lucem comprehenderunt, qui a luce lux facti sunt. Lucem comprehenderunt, qui a luce illuminati sunt. Lucem comprehenderunt, qui eam lucem super se in se susceperunt. Comprehenderunt similitudine, non comprehenderunt equalitate. Hoc est ergo unum et uerum lumen omnium spirituum rationalium, precipue sanctorum, quod illuminat omnem hominem uenientem in hunc mundum. Quod sine diminutione sui ab omnibus participatur; et cum idem sit in omnibus, non tamen ab omnibus eodem modo percipitur. Ipsum enim quidquid est, totum est, et ubique totum est; nec minus aut maius in eo est, et tamen secundum participationis differentiam minus et magis de illo percipiunt omnes, qui secundum  conditionem suam aut donum gratie largitoris minus ac magis huius eiusdem communicationis ac participationis capaces sunt. Participatio igitur alias maior, alias minor est. Participatus autem non alias maior aut minor; sed idem ipse totus ac plenus, et perfectus ubique est. Cum igitur animas sapientes dicimus, et sapientia sapientes dicimus, istam sapientiam cogitemus, et ipsam solam esse credamus qua sapiunt, quecunque rationales mentes uim intelligendi atque discernendi perceperunt. Hec est, inquit, uita eterna, ut cognoscant te solum Deum; et quem misisti Iesum Christum . Cognitio itaque Dei uita eterna est, et quid est cognitio Dei? nunquid accidens? Ergo amor Dei accidens est, et beatitudo accidens est, et in accidentibus est beatitudo  nostra. Quare non magis Deus sit beatitudo nostra? Ipse est sapientia qua cognoscimus, ipse amor quo diligimus, ipse gaudium quo exsultamus. Ergo una sapientia est qua omnes sapiunt, nec tamen uno modo sapiunt, quia participando sapiunt. Quod si omnes hac sapientia sapiunt quicunque sapiunt, multo magis hac sapientia sapit illa anima, que ipsi sapientie unita fuit. Que non sorte participationis ex illa uiguit, sed priuilegio unitatis plenitudinem possedit. Quid enim de sapientia minus habere poterat, cui ipsa plenitudo sapientie incorporata erat? In quo, ait, inhabitat omnis plenitudo diuinitatis corporaliter . De quo hoc dixit, nonne de Christo? Quomodo ergo in Christo habitat omnis plenitudo diuinitatis? Tres essentie sunt in  Christo. Caro, anima, diuinitas. Quid ergo habitat in quo? an diuinitas in diuinitate, an diuinitas in anima, an diuinitas in carne? Sed quid est, diuinitas habitat in diuinitate? Nunquid hoc aut congruum erat dicere, aut necessarium audire? Ergo in humanitate Christi habitat plenitudo diuinitatis Christi. Quod si plenitudo diuinitatis Christi, ergo et plenitudo sapientie Dei. Quid enim est diuinitas Christi nisi sapientia Dei? Ergo plenitudo sapientie Dei habitat in humanitate Christi. Ubi? in carne an in anima, an simul in carne et in anima? an in carne per carnem? in carne ergo sapientia habitaret, et non habitaret in anima. Absit! Sedes sapientie anima iusti, et domus sapientie anima Christi. Et  quid dixi, Domus sapientie anima Christi? Amplius dicere debui, si amplius dicere potui; quia enim sapientia in ea habitat, ideo domum dixi, sed quia corporaliter habitat, ideo amplius dicere debui. Quid est corporaliter habitat? Unum facta est cum illa in qua habitat, et per illam unum etiam cum illo in quo illa habitat. Quomodo unum? Non uersibilitate nature, sed unitate persone; una persona, non una essentia. Ergo incorporata est diuinitas habitaculo suo, cui plenitudinem infundit, ueritatem sociauit.

Sapientia edificauit sibi domum, excidit columnas septem . Quales? Requiescet super eum Spiritus Domini, spiritus sapientie et intellectus, spiritus consilii et fortitudinis, spiritus scientie et  pietatis; et replebit eum spiritus timoris Domini . Ecce columne septem in domo sapientie. Excidit columnas septem. Unde excidit? De monte excidit; de quo monte? De monte umbroso et condenso. De quo monte? Diuine maiestatis excidit columnas septem. Excidit, sed non abscidit. Accepit, sed non abstulit. Columnas de monte excisas in edificium domus posuit, et tamen montem non minuit. Et quid mirum, si sapientia ad fabricandam domum suam columnas erexit de monte excisas et a monte non separatas, que ad habitandam domum uenit; et tamen unde uenerat ibi permansit? Sapientia ergo edificauit sibi domum. Qualem domum? De qua dictum est: In quo habitat omnis plenitudo diuinitatis corporaliter. Et iterum:  In Christo complacuit omnem plenitudinem diuinitatis inhabitare, et per eum reconciliari omnia, in ipsum pacificans per sanguinem crucis eius; siue que in terris, siue que in celis sunt . uidete quid facimus? Apostolus testatur plenitudinem ibi esse; et nos dicimus quod tota sapientia non est in domo sua. Ergo dimidia intus habitat, et dimidia foris. Et ubi queretur, si domi non inuenitur? In quo habitat omnis plenitudo diuinitatis corporaliter. Ubi plenitudo est nichil deest, ubi nichil deest totum est. Sed forte plenitudo diuinitatis ibi est, et plenitudo sapientie non est.

uerum dicit: In quo sunt omnes thesauri sapientie et scientie absconditi . Sed dicitis bene. Omnes thesauri sapientie et scientie ibi sunt; sed  Omnes thesauri sapientie et scientie ibi sunt; sed absconditi sunt. Portat et non uidet. Absit autem ab intellectu nostro, ut sic sentiamus. Sed absconditi sunt, non ut ab eo abscondantur; sed ne in eo ab impiis uideantur. Absconditi sunt, ut tempore opportuno proferantur. Absconditi sunt et reconditi sunt. Absconditi, ne per eum indignis aperiantur. Reconditi, ut in eo digne custodiantur. Reconditi sunt, ne offuscentur aliqua rubigine peccatorum, ne polluantur aliqua sorde criminum aut contagione uitiorum. Reconditi sunt uelut in uase sincero, uelut in habitaculo mundo, ne forte quis ualeat eis maculam ingerere, et tunc incipiat opprobrium sustinere. Apprehendent septem mulieres uirum unum in die illa dicentes: Panem nostrum comedemus, et uestimentis  nostris operiemur, tantummodo inuocetur nomen tuum super nos; aufer opprobrium nostrum . Ergo reconditi in eo sunt, sed absconditi ab eo non sunt. Deum, inquit, nemo uidit unquam. Unigenitus Filius qui est in sinu Patris, ipse enarrauit ; si enarrauit, et uidit. Unde hoc probamus? Qui de terra est, de terra loquitur; qui de celo uenit, super omnes est; et quod uidit et audiuit hoc testatur . Ergo uidit. In quo uidit? in diuinitate an in humanitate? Forte in diuinitate uidit, in humanitate enarrauit. Illi ergo qui audierunt in quo uiderunt? Aut si non uiderunt, quare audierunt? uidit ergo in diuinitate, uidit et in humanitate, tamen ex diuinitate sunt? et illi que audierunt non nisi ex illustratione diuini luminis uidere  potuerunt. Erat igitur plenitudo diuinitatis in anima Christi; erat et plenitudo sapientie in anima Christi; et ex plenitudine sapientie plene sapiens erat anima Christi. Ergo, inquiunt, tantam sapientiam habet anima Christi, quantum Deus habet. Quid facit comparatio? ubi unus solus est? Una est sapientia Dei, qua sapiens est anima Christi, nec participando sapiens est, ut hoc uel illud in illa, et per illam sapiat, sed plenitudinem habendo, ut totum possideat. Non ergo dicamus tanta aut quanta; sed dicamus tota sapientia Dei in anima Christi est, et ex tota sapientia Dei anima Christi sapiens est; nec tamen equalis Deo anima Christi est, quia sapientia Dei non est. Porro longe aliud est sapientia sapere, et aliud sapientiam esse, quia qui sapientia  sapit, quod habet aliunde accepit; qui sapientia est, ex semetipso habet quod sapit. Illic gratia, hic natura; et idem illic gratia, quod hic natura; nec tamen illic gratia naturam ad immensitatem commutat; nec hic natura ad mensuram gratiam coarctat. Qui ergo audet dicere plenitudinem sapientie non fuisse in anima Christi, dicat plene sapientem non fuisse animam Christi. Tota igitur sapientia Dei erat in anima Christi, quia tota sapientia Dei unita erat et corporata anime Christi, nec tamen equalis Deo erat anima Christi. Non enim nature comparari poterat, quamuis sine mensura gratiam acceperat, quia cum immensa gratia erat passibilis natura.

Nam, illud quod intulistis, quod si haberet equalem  cum Deo scientiam, etiam beatitudinem equalem haberet, quomodo sibi non cohereat, in presenti nil attinet dicere, quia equalitatem comparationis tollimus, ubi singularitatem unitatis demonstramus. Et longe aliud est idem habere, et idem esse, quia habere pertinet ad gratiam, esse pertinet ad naturam. Sed esto multitudo sapientiarum siue scientiarum comparationem admittat; nunquid equalem beatitudinem facit equalis sapientia? Ergo et maior maiorem, et minorem minor; et demones tanto hominibus beatiores sunt, quanto eos scientia antecedunt. Et quid de caritate dicam? Scientia inflat, caritas edificat . Non ergo quicunque amplius sapiunt, statim de maiori dilectione  presumere possunt; quia longe aliud est uidere, et aliud est diligere. Nunc, inquit, et uiderunt, et oderunt et me et Patrem meum . Nihil tamen hic interest, utrum equalem notitiam cuiuscunque rei equalis amor comitetur, quia ubi una est sapientia, sicut non potest esse comparatio, ita nec equalitas diuersorum. Postea adiecistis et dixistis: Cum sapientia sit magnum et spirituale bonum, tunc si anima Christi equalem habet cum Deo sapientiam, falsum erit Deum in omni bono maiorem habere sufficientiam, quam eius creaturam. Et deinceps: Sicut non potest creatura equali Creatori, ita nec bonum unius bono alterius. Sed hoc bene et ueraciter ibi dicitur. Ubi creature bonum aliud atque diuersum a bono Creatoris inuenitur? Ubi  uero unum et idem ipsum est, maius ac minus esse quod potest? Quod est enim uerum bonum creature precipue rationalis aliud preter Deum? Aut quod est bonum Dei aliud preter ipsum? Si ergo uerum et unicum bonum est creature, Deus est; et bonum Dei aliud preter ipsum esse non potest. Nunquid idcirco Deus minor aut maior seipso est, quia creature sue pariter et suum bonum ipse est? Cesset ergo tandem tam crebra repetitio comparationis, ubi singularitas est unitatis. Deinde ad comprobandam propositam assertionem adduxistis uerba Apostoli, quibus astruere putatis minorem Deo sapientiam habuisse animam Christi. Dicit enim: Quis enim scit hominum que sunt hominis, nisi spiritus hominis qui est in homine; ita et que Dei sunt, nemo  cognouit nisi Spiritus Dei . Ergo, ut uidetur, non cognouit anima Christi; si nemo cognouit nisi Spiritus Dei. Nisi forte quis nobis respondere uelit, et Christi animam fuisse Spiritum Dei? Que tamen sunt ista Dei que nemo cognouit nisi Spiritus Dei? Que nisi illa de quibus ibidem dicitur: Deus, non uidit oculus absque te, que preparasti bona diligentibus te . Quia nec oculus uidit, nec auris audiuit, nec in cor hominis ascendit , etc. Ista ergo nemo nouit nisi Spiritus Dei; et quid est quod sequitur: Nobis autem reuelauit Deus per Spiritum sanctum? Quem Spiritum? Subdit: Nos autem non spiritum huius mundi accepimus, sed Spiritum Christi, ut sciamus que a Deo donata sunt nobis . Ergo ut Spiritus Dei Spiritus est  Christi, et illi etiam nouerunt quibus ea per Spiritum reuelata sunt. Ergo anima Christi multo magis hec nouit, et plene ac perfecte nouit, que ipsius Spiritus plenitudinem accepit. Non, enim inquit, ad mensuram Deus dat Spiritum . Et uidimus gloriam eius, gloriam quasi unigeniti a Patre, plenum gratie et ueritatis . Nos etiam quicunque hec noscere meremur, et quantumcunque noscere meremur, de eius plenitudine, non plenitudinem, sed gratie portionem accipimus. Pater, inquit, manifestaui, seu reuelaui nomen tuum hominibus quos dedisti mihi . Quid est reuelatio hominis, nisi aspiratio cognitionis? Ergo ipse aliis nomen reuelauit, cuius ipse cognitionem non habuit? Absit!  Rursum: Cum autem uenerit Spiritus ille ueritatis, quem ego mittam uobis, docebit uos omnem ueritatem . Quare prius ipse ab illo Spiritu ueritatis omnem ueritatem magister non didicit, quem ad docendam omnem ueritatem discipulis misit? Sed misit Spiritum, et Spiritum non amisit; cuius carismata hominibus fidelibus prout uoluit distribuit, et plenitudinem ipse retinuit. Aliis eum infundit, sed eum a se non effudit; alios replens, se non euacuans; se non minuens, et alios ditans. Ergo quod Spiritus Dei nouit, et anima Christi per Spiritum Dei nouit, et plene nouit, quia Spiritus Dei plenitudinem habuit.

Postremo quedam uerba beati Ambrosii in medium adducitis, et ne assertioni uestre contraire  uideantur qualiter intelligenda siue determinanda sint demonstratis. Dicit enim animam Christi omnia habere per gratiam, que Deus habet per naturam. Quibus uerbis  adiungendum esse putatis, ne si forte sine temperamento isto omnia prorsus que deitatis sunt, eam habere dixerimus, creature que initium habuit eternitatem, et que termimum habet immensitatem, et que mutabilitatem habuit, atque passibilitati subiacere potuit, incommutabilitatem et cetera que soli diuine nature competere noscuntur, tribuere uideamur. Sed hec determinatio, quamuis non omnino refutanda uideatur, est tamen multo competentior et commodior expositio ad quam sententia hec accommodari possit. Anima namque Christi  idcirco omnia habere dicitur per gratiam, que Deus habet per naturam, quia plenitudo deitatis in uerbo ei unita est, ex tempore per gratiam, que in Deo ex eternitate fuit per naturam. Hoc ista ex tempore habet, quia accepit, quod ille ex eternitate habuit, quia fuit. Accepit non ut in eius quod accepit naturam, mutata transiret; sed ut in eius consortium sublimata ascenderet. Ista accepit quod non habuit; ille nec accipere potuit quod non habuit, nec desiit esse quod fuit. Quid ergo accepit anima Christi? Plenitudinem deitatis, plenitudinem sapientie, plenitudinem uirtutis. Totum quod Deus est accepit. Quomodo accepit? Non uersibilitate nature, sed firmitate persone. Accepit non quia in illud essentialiter mutata est, sed quia ineffabiliter illi unita  est. Accepit non ut illud essentialiter fieret, sed ut cum illo personaliter unum esset. Totum tamen accepit, et totum habet quod ille non accepit et habet. Ergo anima Christi eternitatem habet, si totum habet quod Deus habet? Quidni? Ecce dicatur. Licet in omnibus necessarium non sit uerborum usum ad eiusmodi admittere; immensitatem habet, eternitatem habet; habet omnia per gratiam, que Deus habet per naturam. Quomodo habet? forte quia dicimus eternitatem habet, quia dicimus immensitatem habet, hoc cogitemus, ut principio careat quod esse cepit; interminabile sit, quod circumscriptionem recepit. Nunquid etiam quia Deum habet ut Deus sit? Aut quia non est, ideo non habet? Quomodo tamen habet? Sed habet personaliter unita, non naturaliter  insita; habet totum, non quod creatura eterna aut immensa esse possit, sed quod eterno et immenso unita sit. Quid enim est eternitas aut immensitas? Nunquid accidens? Ergo eternitas et immensitas Dei accidentia sunt? Absit! cum ergo dicitur Deus, hoc habet per naturam, intelligitur quod Deus hoc est. Cum uero dicitur, anima Christi hoc habet per gratiam, intelligitur quod illi unita est. Ergo totum anima Christi hoc habet per gratiam  quod Deus est per naturam. Nec tamen inde sequitur, quod Creatori opus suum equale sit; quia cum immensitatem gratie acciperet, conditionem nature non amisit. Accepit quod non habuit, sed non desiit esse quod fuit. Accepit plenitudinem sapientie, in qua et per quam plene ac perfecte sapiens esset; non tamen accepit ut sapientia esset. Et quid necesse est singula persequi? Breuiter uobis quid mihi in hac re sentiendum esse uidetur, ostendam. Plenam ac perfectam, et totam Dei sapientiam in anima Christi fuisse credimus; et ex ipsa sapientia eamdem animam plene ac perfecte sapientem non ex ipsa participando, sed totam possidendo, quam singulariter concepit, et ineffabiliter comprehendit? Quare ineffabiliter comprehendit? quia secundum plenitudinem  accepit. Ioannes lucerna erat ardens, et lucens ; hic lucem comprehenderat, quia tenebre non erat. Sed quia ex parte comprehenderat, propterea ineffabilem illam in Christo comprehensionem comprehendere non poterat, sed ait: Cuius non sum dignus ut soluam corrigiam calceamenti eius . Ergo Ioannes corrigiam Christi soluere non potuit. In illo enim erat de plenitudine accipere; supra illum plenitudinem comprehendere. Hoc itaque quod nouerat dicere potuit, quod non conceperat credere elegit, discutere non presumpsit. Noluit igitur ille unionem soluere, ne nos presumatur unitati comparare. Quid uobis uidetur? Nonne illi corrigiam incarnati uerbi soluere uolunt, qui unitatem ineffabilis sacramenti differentia comparationis diuidunt? Anima  igitur Ioannis de plenitudine accepit, anima Christi plenitudinem comprehendit. Comprehendit dico non in equalitate nature, sed plenitudine gratie et unitatis proprietate. Ecce dixi postulanti quod et iubenti debueram, quod magis in hac assertione approbandum putaui. Sed in rebus dubiis si manifesta auctoritate non ualeo, ab aliis quidem sic accipi uolo, ut querentem me adiuuent, inuenientem non refutent. Quicunque autem in eo persistunt, ut hoc asserere contendant, quod alia fuerit illa sapientia, qua anima Christi sapiens exstitit; alia que anime Christi unita fuit; ego nemini preiudicium facere uolo; uideant ipsi quo sensu hoc asserant, ne forte carnalis sit, magis sua quam uera pronuntians. Hoc  unum ego indubitanter affirmo, quod aut alia sapientia preter diuinam in anima Christi non fuit, aut si alia fuit, qualis illi non fuit. Hoc credenti qui non credit, non bene credit. Ad cetera ego non cogo, sed suadeo; in his qui mihi credit, mecum credit, qui mihi non credit, sibi credat, donec ueniat ubi mecum credat. Sic tamen ut interim unusquisque in suo sensu humiliter abundare studeat, non arroganter presumere. uale.





DE B. MARIAE uIRGINITATE LIBELLUS EPISTOLARIS.



PROLOGUS.


Sancto pontifici G. Hugo beatitudinis tue seruus. Narrasti mihi de beate Marie uirginitate questionem Paternitati tue a quodam factam fuisse, in qua quidem eiusdem irreuerentia admodum displicuit, eo quod non ut oportuit ita pudice de re sacrosancta locutus sit. Ego igitur  stylo signans legenda transmitto. uale.



CAP. I. Quod Maria in consensu coniugali uirginitatis propositam non mutauit.

De incorrupta uirginitate matris Domini hoc fides pie et pietas fideliter confitetur, quod eius perfectionem nullo modo imminuit coniugalis consensus quemadmodum castitatem illius non uiolauit conceptus,  nec integritatem abstulit partus. Ipsa namque eadem uirgo perpetua, et cum desponsaretur uiro, non tamen deseruit aut mutauit propositum continentie; et cum fecundaretur  concepit sine libidine; et cum filium ederet peperit sine dolore. Quid dicis nunc inquisitor contentiose et non pie auditor? Miraris an diffidis? Si miraris miranda, mirandus non es; si non credis credenda, tolerandus non es; si falsa conaris asserere audiendus non es; si uera niteris oppugnare, conuincendus es: denique si manifesta negas, confutandus es. Fateor, equo animo ferre non possum temerariam presumptionem tuam, quod tam impudica et nugaci loquacitate temerare sinceram et intactam maculare conaris. Stulte istis tenebris tuis in matrem luminis impegisti.  Quid enim sibi uoluerunt exsufflanda illa argumenta tua, que tu cum longa ac diutina ruminatione texuisses quasi nouum et magnum aliquod inuentum prolaturus , circuire cepisti aures prurientes querens; amplius quidem te doctis insipientem quam insipientibus doctum demonstrans. Quid enim? Doctor esse uoluisti? Nouitatis relator, an assertor ueritatis? Sed esto. Inueneras quod doceres. Cur tibi uisum est infamare castitatem, et oppugnare ueritatem? Sed forte  nichil contra ueritatem moliebaris, sed solita et tibi inolita leuitate auras popularis fame captans, acumen ingenii tui probare putasti, si prius rem   apud alios inuolueres, ut in eius solutione postmodum tu doctor appareres. At nunc res tibi in contrarium uersa est. In questione enim tua temerarius probatus es, sed in solutione non es doctus inuentus. uideamus tamen que sit magna illa et grauis questio soli  tibi non insolubilis.  Et quidem etiam, si grauis foret tanto uerius multis plusquam tibi, quanto stultius tu presumis tibi soli. uideamus tamen que sit. Primum queris utrum sine consensu coitus coniugium fieri possit; hoc est, an illi matrimonium inuicem contrahere possint, qui sibi non consentiunt in reddendo debito carnis. Mouit ergo fortassis te quod dictum audieras: matrimonium non facit coitus, sed consensus. Et merito mouisset si quidem quod dictum non audieras, sed intelligendum putaueras, consensus coitus, additum fuisset. Queris ergo utrum sine consensu coitus coniugium esse possit. Post hec his qui tibi respondent sine eiusmodi consensu uerum coniugium non esse, tuam  uideris existimationem adiungere; propterea fortassis quia tibi de reliquo necessitatem  tacendi imponeret, qui hoc querenti aliud responderet. Deinde hoc concesso et statuto, scilicet quod sine talis consensus pactione coniugium stare non possit; persequeris et interrogas, utrum, uerum fuit coniugium inter Mariam matrem Domini et Ioseph, quem Scriptura uirum Marie appellasse aliquoties inuenietur, ipsamque Mariam uxorem siue coniugem eiusdem Ioseph indubitanter nominasse. Quo concesso, quia et hoc negare absurdum est, cum id et sacre Scripture manifesta auctoritate probetur, et catholica hoc religio sua attestatione confirmet, infers et dicis: Si uerum fuit coniugium, ergo carnalis commistionis consensus ibi fuit, et inuenitur Maria ad coitum carnis uiro assensum prebuisse.  Quod si uerum est, imo quia si hoc uerum non est, uerum coniugium dici non potest, cur ipsa Maria uera semper uirgo permansisse dicitur, que aliquando uera coniux fuisse non negatur? Aut enim non consensit, et uera coniux non fuit, aut consensit, et uera uirgo non permansit. In eo ipso namque propositum uirginitatis deseruit, quod se per consensum debito carnalis commercii in coniugali sacramento sponte subiecit. Ac per hoc quod uirginitatis propositum in consensu copule carnalis deseruit, iam mente uirgo esse desiit, etiam si carne uirgo permansit. Que est igitur hec uirgo uirginum, singularis integritate, unica castitate, excellens dignitate? Que sunt ista preconia et assidue laudationes, imo potius que sunt quotidiane iste adulationes  quibus singulariter laudabilem et excellenter super omnes gloriosam Marie uirginitatem predicamus, que non solum omnibus uirginibus preferenda non est, sed multis etiam postponenda; que et carne uirgines probate sunt, et uirginitatis propositum usque in finem mente casta atque deuota  inuiolatum tenuerunt? Comparetur nunc uirginitas Agnetis et Marie et que fuerit in merito probata sublimior, digne etiam in laudibus excelsior teneatur. Illa se in custodia uirginitatis tam inuictam exhibuit, ut eam a proposito suo nec ipsa mors illata deiiceret. Hec se tam mobilem demonstrauit, ut unius eam uiri et pauperis affectus ad consensum sui inclinaret. Illa intantum uirginitatem dilexit, ut quidquid in eius comparatione pretiosum promittebatur, contemnendum crederet; quidquid pro eius defensione durum inferebatur, non timendum iudicaret; hec uirginitatem tam facile despexit, ut eam et sine premio promisso desereret, et sine pena illata abdicaret. Quid igitur restat nisi ut dicamus inferiorem habere gradum in merito ac laude uirginitatis  illam que a proposito conseruande uirginitatis sponte cecidit, etiam si carne uirgo permansit; superiorem uero illam que cum carnis integritate propositum uirginitatis usque in finem inuiolatum custodiuit! Hoc igitur est quod magna et laboriosa scrutatione inuenisse te gloriaris; et cum tu mentem simul et carnem corruptam habeas, mentem intemerate  falso criminari non pertimescis. Satius multo aut primum dixisses ueritatem si eam non ignorasti, aut si hoc non poteras, saltem tacuisses prauitatem, qua dicta simplicium auditum uiolasti. Sed quid ages si eos quos falsa opinione deprauasti ueritas manifesta ita a periculo erroris liberet, ut tamen te a culpa temeritatis non emundes?

uideamus igitur nunc utrum mater Domini et uera  coniux esse potuit, et uera uirgo permanere. Discutiamus  quid sit coniugium; et ex eius diffinitione proposita consideremus si simul esse potuerunt in uirgine matre et consensus coniugalis, et propositum uirginitatis. Quid enim est coniugium nisi legitima societas inter uirum et feminam; in qua uidelicet societate ex pari consensu uterque semetipsum debet alteri? Debitum autem hoc duobus modis consideratur, ut scilicet et se illi conseruet, et se illi non neget. Conseruet uidelicet ne post talem consensum ad alienam societatem transeat. Non neget ut ab ea que ad inuicem est communi societate se non disiungat. Spontaneus ergo consensus inter uirum ac feminam legitime factus, quod uterque  alteri debitorem sui se spondet; iste est qui coniugium facit. Et coniugium est ipsa societas tali consensu federata que altero uiuente alterum a debito non absoluit. Est adhuc alius consensus, scilicet carnalis commercii ad inuicem exigendi atque reddendi, similem inter uirum et mulierem pactionem constituens: comes et non effector coniugii, officium et non uinculum, qui et ipse tamen cum pari ab utroque uoto suscipitur, pari etiam necesse est debito teneatur. Quod debitum in hoc quoque consensu dupliciter  exhibendum est, ut uidelicet uterque se alteri conseruet, et neuter alteri se neget. Hoc est ut sui corporis potestatem ad hoc opus nec alii prebeat, nec illi contradicat. De illo debito quo se et uir mulieri  et mulier uiro debet conseruare, ait Apostolus: Que sub uiro est mulier, uiuente uiro, alligata est legi. Si autem fuerit mortuus uir eius, liberata est a lege uiri . Igitur uiuente uiro uocabitur adultera, si fuerit cum alio uiro. De illo autem debito quo se et uir mulieri, et mulier uiro debet non negare, idem dicit: Mulier sui corporis potestatem non habet, sed uir; similiter autem uir sui corporis potestatem non habet, sed mulier . Sed huius debiti necessitas illos coniugatos sibi ad inuicem non subiicit, in quibus dum coniugium contraheretur uel sanciretur, huius operis consensus non precessit. Nec tamen hoc officio cessante, ueritatem siue uirtutem coniugii cessare credendum est, imo potius tanto uerius et sanctius coniugium esse, quod  in solo caritatis uinculo, et non in concupiscentia carnis et libidinis ardore federatum est. Quid enim? In concupiscentia carnis coniugium sanctum esset, et in caritate non esset? Absit! Sed multo uerius et iustius ibi sanctum et uerum dicitur, ubi nichil habet castitas unde erubescat, sed caritas unde glorietur. Quomodo ergo coniugati ad inuicem debitores sui efficiuntur? Ad quid deinceps se sibi conseruare debent; aut in quo non negare, si hec de medio causa tollatur? Non uidetur hoc excepto quare aut uir mulieri, aut mulier uiro sociari debeat. Aut quare societati pariter tali ad inuicem debito quale coniugium habere noscitur, dicantur alligati. Hoc tibi fortasse uidebitur carni, et carnem solam consideranti. Nihil ergo aliud in coniugio inuenire potuisti  ut coniugalem societatem ob id solummodo sancitam et in eo sanctam esse confirmes? Nonne multo magis est si duo fiant unum mente, quam si carne unum fierent? Si participem facit alter alterum carnis sue, et sanctum esse potest; participem facit alter alterum anime sue, et sanctum non est? Absit! Erunt duo in carne una, sacramentum hoc magnum est in Christo et Ecclesia . Erunt duo in corde uno: sacramentum hoc maius est in Deo et anima. Ecce quo pacto se uoluntarie sponsioni astringunt, ut adhinc et deinceps semper in omni sinceritate dilectionis, in omni cura sollicitudinis, in omni affectu pietatis, in omni studio compassionis, in omni uirtute consolationis, et fide deuotionis,  hoc uterque sit alteri quod ipse sibi, ut quisque alterum quasi unum secum factum attendat, tam in bonis quam in malis omnibus, sicut consolationis socium ac participem, ita et tribulationis et sufferentie indiuisum exhibeat. Postremo quantum foris ad necessitatem corporis attinet, quasi propriam carnem fouendam excipiat, quantum uero spectat ad amorem cordis intrinsecus, quasi animum suum in pace et tranquillitate  sine perturbatione custodiat. Sic enim sit in sancte societatis pace et communicatione quiescentibus, ut dum uterque non sibi uiuit sed alteri, felicius atque beatius uterque uiuat sibi. Hec sunt bona coniugii et felicitas castam societatem amantium, que bona uidere non possunt ii qui in coniugio  nil preter male dulcem carnis uoluptatem exquirunt. Ecce uides  qualia tamen et quanta bona coniugio relinquantur; imo potius  qualia et quanta mala, hoc est, qualis seruitus et quantus dolor a coniugio excludantur.

Sed dicis mihi iterum: Primam et principalem causam coniugii fuisse propagationem filiorum, que quod sine carnis commistione futura non erat, ex hoc manifeste ostenditur, quod in principio Deus cum hominem de limo terre plasmasset, postea ei mulierem in adiutorium fecisse perhibetur. Non in aliud profecto adiutorium quam ut ipsa mulier ad future sobolis propagationem uiro fieret seminandi cooperatrix, seminis conceptrix, formandi locus, et  edendi genitrix. Non igitur ad aliud mulier uiro est sociata, quam ut per eam et cum ea semen suum in posteritatis originem uir ipse coitu carnali transfundens, substantiam carnis ministraret nascituris ex carne. Nam id ipsum ex eo quoque comprobatur quod Deus postquam mulierem uiro sociauerat, eiusdem societatis causam declarare uolens, utrosque sue benedictionis gratia quodammodo prius ipse ad generandi potentiam fecundans, Crescite, ait, et multiplicamini et replete terram ; simul dans et mandatum, ut scirent id propter quod iuncti fuerant; et gratiam, ut implerent id de quo preceptum acceperant. Ex eo igitur officio quod coniunctis et sociatis ambobus ex precepto auctoris sui iniungitur, plane et indubitanter societatis ipsius causa demonstratur;  quia omnino absurdum erat, ut cum formam uiuendi et ministerium agendi societatis prescriberet, non id precipue propter quod eos sociari uoluerat, de reliquo exsequendum mandaret. Hinc est quod ipse Adam ad quem usum mulier facta erat agnoscens: Hoc, inquit, os ex ossibus meis, et caro de carne mea est. Propter hoc relinquet homo patrem suum et matrem suam et adherebit uxori sue, et erunt duo in carne una . Ecce commistio carnis in matrimonio primorum parentum, tam manifeste et ipsis exsequenda indicitur et ab ipsis futura prophetatur, ut qui sine illa coniugium uerum esse dixerit et precipienti Deo et homini consentienti Deo, contrarius esse non dubitetur. Et taliter  fortassis supradicte assertioni nostre tibi opponendum uidebatur.

Hoc igitur totum quod apportas quod Deus primo homini mulierem in adiutorium fecisse legitur; et quia sociata muliere cum uiro utrisque ut crescerent et multiplicarentur, terramque replerent precepisse memoratur; postremo quia a uiro inter uirum et mulierem carnis commistio futura prophetatur, idcirco nullatenus uerum coniugium esse possit ubi quidem consensus carnalis commistionis non fuerit. Si quidem tibi uidetur. Primum itaque nunc conueniat inter nos ut mihi respondeas an aut propter hoc, duo in carne una sociati sunt; et de carne una facti sunt, quod in carne una sociandi fuerunt. Sic enim dicitur: Hoc nunc os ex ossibus meis et caro  de carne mea; propter hoc derelinquet homo patrem suum et matrem suam, et adherebit uxori sue, et erunt duo in carne una. Quid est propter hoc? An propter hoc in carne una, quia de carne una? Sed non dixit erunt duo in carne una propter hoc; nunc os ex ossibus meis, et caro de carne mea; sed: Hoc, inquit, os ex ossibus meis, et caro de carne mea; propter hoc relinquet homo patrem suum et matrem suam, et adherebit uxori sue et erunt duo in carne una. Tria dixit: Relinquet homo patrem suum et matrem suam; et adherebit uxori sue: et erunt duo in carne una. Quid est propter hoc? Propter hoc relinquet homo patrem suum et matrem suam; propter hoc adherebit uxori sue; propter hoc erunt duo in carne una. Propter hoc:  propter quid? Propter hoc quia hoc nunc os ex ossibus meis, et caro de carne mea. Ergo propter hoc in carne una, quia de carne una; non propter hoc de carne una, quia in carne una. Propter hoc erunt duo in carne una. Hoc nunc os ex ossibus meis, et caro de carne mea. Propter hoc relinquet homo patrem suum et matrem suam, et adherebit uxori sue, et erunt duo in carne una. Consideremus singula que dicta sunt ne forte contra te dixeris quod pro te dicendum putasti. Relinquet homo patrem suum et matrem suam, et adherebit uxori sue, et erunt duo in carne una. Fortassis idem dicere uoluit adherebit uxori sue, et erunt duo in carne una, ut hoc ipsum sit uxori adherere, quod duos esse in carne una; tanquam si hoc solum dictum  sit, relinquet homo patrem suum et matrem suam, et adherebit uxori sue, et ipsa adhesio non aliud quam commistio carnalis intelligatur. Discutiamus si hoc stare possit. Relinquet, ait, homo patrem suum et matrem suam, et adherebit uxori sue. Illos relinquet et huic adherebit. Igitur ab illis discedit, ad istam accedit. Quod illis subtrahit, huic impendit. Quid est hoc? Relinquet homo patrem suum et matrem suam, et adherebit uxori sue. Igitur in eo patrem et matrem relinquit, ut uxori adhereat; in quo uxori adherere non potest, si patrem et matrem non relinquat. Relinquet homo patrem suum et matrem suam. In quo relinquet? Nunquid relinquet in cohabitatione an in dilectione?  et si sic oportet dici, nunquid relinquet in commistione? si relinquet homo in cohabitatione patrem et matrem, et adherebit uxori sue; nunquid igitur in domo patris sui uxorem habere non potest? Aut nunquid uxorem diligere non potest, nisi patrem et matrem odio habuerit? Nam illud tertium quod propositum est nec oportet repeti, nec decet nominari. Tamen his modis adherebit homo uxori sue; hoc est secundum cohabitationem, secundum dilectionem, secundum carnalem commistionem. Sed potest homo patri et matri simul et uxori cohabitare; potest patrem et matrem simul et uxorem diligere, ergo nec secundum cohabitationem, nec secundum dilectionem relinquet homo patrem suum et matrem suam, et adherebit uxori sue, quanto magis que  neque fuit neque esse potuit, secundum carnalem commistionem non relinquet homo patrem suum et matrem suam, et adherebit uxori sue? Secundum quid ergo relinquet homo patrem suum et matrem suam, et adherebit uxori sue, nisi secundum illam singularem societatem in qua semetipsum debet alteri? in qua homo affectum patris et matris non quidem deponit, ut affectum uxoris solum eligat; sed postponit affectum patris et matris, ut affectum uxoris illi preferat; ut eum non solum sed singularem haberet? Non igitur de commistione carnis, sed de affectu cordis et uinculo socialis dilectionis dictum est: adherebit uxori sue. Ut per hoc quod dicitur: adherebit uxori sue, sacramentum coniugii quod in spiritu est intelligas. Per id  uero quod subditur: et erunt duo in carne una, officium coniugii quod in carne est non pactum federis coniugalis agnoscas. Relinquet ergo homo patrem suum et matrem suam, et adherebit uxori sue, et erunt duo in carne una. Ecce hic est coniugium, adherebit uxori sue; et hic est coniugii officium, erunt duo in carne una. Quare ergo relinquet homo patrem suum et matrem suam, et adherebit uxori sue? Magna res. Prefert principio finem. Pater et mater principium est, unde uenit; uxor finis est, ubi dilectio requiescit. Ibi dilectionem operata est sola conditio; hic electionem sine conditione facit sola dilectio. Diligit itaque homo patrem suum et matrem suam, et de ipsis semel uitam accepit; sed plus uxorem suam diligit; quia cum  ipsa semper uiuere elegit diuinum prorsus sacramentum et profundum mysterium, pulchrumque et admirandum humane conditionis exemplum. Habemus principium nostrum unde accepimus ut simus; habemus et finem nostrum sine quo beati esse non possumus. Ab illo per conditionem nature ad esse uenimus; in illo per electionem gratie beatum esse accipimus. Ab illo esse habent omnia que sunt; sed in illo non omnes beatum esse accipiunt. Minus igitur est, et minus diligendum est ab illo esse. Multo autem amplius est, et amplius diligendum est in illo beatum esse; utrumque tamen magnum et dilectione dignum est, et ab illo esse, et in illo beatum esse. Aliter ergo Deus est illorum, qui ab eo solummodo ut essent acceperunt;  aliter uero illorum qui ut non solum ab eo essent, sed ut in eo beati essent eum in premium acceperunt. Illi quod ipsi sunt ab eo acceperunt; isti ut beate sint quod ipsi sunt, quod ipse est, ab eo accipiunt. Minus ergo diligendum est quod sumus et amplius quod beati sumus, quia in illo tantum est hoc quod nos sumus; in isto uero cum eo quod nos sumus id etiam quod ipse est a quo accepimus quod sumus. Relinquet homo patrem suum et matrem suam, et adherebit uxori sue, ut uetera nouis superuenientibus postponens, a principio per dilectionem ueniat, et in fine per dilectionem requiescat. uides nunc quale et quantum sacramentum prefert amor coniugalis, ut in hoc discat anima rationalis sui finis consortium sine fine eligere, et indiuiduo illo amoris  nexu et singularis dilectionis parilitate adherere. Hec fuit principalis causa coniugii, propter quod Deus instituit, ut relicto patre suo et matre sua, eligeret uxori sue unice et singulariter indiuidua semper dilectione sociari. Huic autem societati ad commodum futuri generis multiplicandi, certi et rationabilis sacramenti causa officium postea generandi iniunxit; non quidem ut in eo coniugium consisteret, sed ut ex eo coniugium et per obedientiam ministerii in merito cresceret, et per fecunditatem prolis fructuosius appareret. Recte ergo dicitur: Relinquet homo patrem et matrem suam, et adherebit uxori sue, et erunt duo in carne una, ut in eo quod adheret uxori sue sacramentum sit inuisibilis societatis, que in  spiritu facienda est inter Deum et animam; in eo autem quod duo sunt in carne una, sacramentum sit inuisibilis participationis que in carne facta est inter Christum et Ecclesiam. Magnum igitur sacramentum, Erunt duo in carne una, in Christo et Ecclesia; sed maius sacramentum, Erunt duo in corde uno, in dilectione una, in Deo et anima.

Non satis fortassis ibi factum est ut ostenderetur quod coniugium non fuerat unio carnis, sed cordis, ne excellere putes ministerium officii super sanctitatem sacramenti. Instas ut consensus carnis sanctitas sit coniugalis, nec preter pactum coitus, uinculum matrimonii ratum esse concedis, quia manifeste dixit: Erunt duo in carne una; et non manifeste dixit: Erunt duo in spiritu uno. Prius manifeste  dictum, in carne una, postea manifeste dictum, in spiritu uno, quia: Quod carnale est, prius est, deinde quod spirituale est . Per patrem carnalem prius dictum in carne una; per doctorem spiritualem postea dictum in spiritu uno. Per prophetam Deus loquitur dicens: Non accipiam placabile quid de manu uestra. Et dixistis: Quam ob causam? quia Dominus testificatus est inter te et uxorem pubertatis tue, quam tu despexisti. Et hec particeps tua, et uxor federis tui. Nonne unus fecit, et residuum spiritus eius est? Et quid unus querit nisi semen Dei? Custodite ergo spiritum uestrum et uxorem adolescentie tue noli despicere. Cum odio habueris eam; dimitte, dicit Dominus Deus Isrel . Illic ergo  dictum est: Hoc nunc os ex ossibus meis et caro de carne mea; hic dictum est: Hec particeps tua et uxor federis tui. Nonne unus fecit, et residuum spiritus eius est? Ibi pars carnis dicitur, hic portio spiritus nominatur; ibi dictum est: Crescite et multiplicamini, et replete terram. Hic dictum est: Et quid unus querit nisi semen Dei? Ille igitur hic semen Dei in spiritu requirit, qui ibi semen carnis in carne multiplicandum imperauit. Ibi dictum est: Erunt duo in carne una. Hic dictum: Cum odio habueris eam, dimitte, ut eadem carnis commistio, que ibi inter uirum et mulierem futura predicitur, hic federe dilectionis  nichil prodesse demonstretur. Hoc est enim. Cum odio habueris eam, dimitte; non imperantis dissidium, sed  docentis, quod sine dilectionis federe cassa sit, et uirtute carens, etiamsi permaneat societas carnis. Non ergo uirtus sacramenti coniugalis in carne est, sed in mente, nec ille consensus ad sanctitatem perficiendam requiritur, qui et ante peccatum coniugatis indicebatur ad officium. Post peccatum uero eo usque descendit, ut iam nunc concedatur ad remedium. Nequaquam ergo ex eo pensandum est coniugii sacramentum, in quo tunc sanctificaretur, sed exerceretur coniugalis castitas; et nunc sanctificaretur coniugium, sed excipitur coniugatorum infirmitas. Propterea olim, quando fides erat in populo uno, et tempus ad multiplicandum numerum fidelium opera officii coniugalis indiguit, carnale commercium ab uno in pluribus exercebatur, et in  unici amoris singulare sacramentum non ledebatur. Nunc uero quando populus Dei spirituali potius generatione multiplicandus est ad commendandam singularis sacramenti unitatem, quod est in spiritu, non nisi una uni in carne una federatur. Tunc propter necessitatem licentia carnis foris in opere laxabatur; et tamen sanctitas intus in uirtute sacramenti integra seruabatur; nunc propter perfectionem etiam opera carnis foris ad unitatem stringitur; et in eo tamen unitas singularis sacramenti non efficitur, sed commendatur. Hec dicta sunt pro eo quod propositum erat demonstrare, quod sine consensu carnalis commercii coniugium sanctum et uerum esse possit; neque in assensu coitus carnis, sanctitas sacramenti coniugalis consistat.

 Post hec nunc superest, ut de matre uirgine sermonem in medium proponamus et inquiramus qua ratione uel auctoritate probari possit, ipsam et ueram fuisse coniugem, et in assensu tamen coniugalis uirginitatis propositum non mutasse: Missus est angelus Gabriel a Deo in ciuitatem Nazareth, ad uirginem desponsatam uiro, cui nomen erat Ioseph de domo Dauid, et nomen uirginis Maria . Ergo desponsata iam erat Maria, quando ad illam missus est angelus Gabriel a Deo. uideamus quod sequitur: Et ingressus angelus ad eam dixit: Aue, gratia plena, Dominus tecum: benedicta tu inter mulieres. Que cum audisset, turbata est in sermone eius; et cogitabat, qualis esset ista salutatio. Et ait angelus ad eam: Ne timeas, Maria, inuenisti enim gratiam apud  Deum. Ecce concipies in utero, et paries filium, etc. Et ait Maria: Quomodo fiet istud: quoniam uirum non cognosco?  Hoc est quod querebamus uerbum uirginis, in quo ipsa confutaret emulos sue uirginitatis. Sumamus igitur de ipsa testimonium per ipsam. Quomodo igitur fiet istud? Hoc est, ut filium pariam, quomodo fiet, quia uirum non cognosco? Non ait, uirum non cognoui. Hoc enim nichil impediret uirginem desponsatam, et uirum cognituram filiumque parituram, sed uirginem non permansuram. Non ergo ait hec, uirum non cognoui; quia hoc nec preterite fuisset uirginitatis miraculum, nec futuri partus impedimentum, si uirum adhuc non cognouerit, et uirum ut non cognosceret deinceps  non proposuerat. Non utique dixit: uirum non cognoui, sed uirum non cognosco. Quomodo, inquit, fiet istud? uirum non cognosco, et dicor filium paritura; quomodo ergo fiet istud, ut filium pariam, et uirum non cognoscam: Quia uirum non cognosco. Quid est, uirum non cognosco? Propositum habeo uirum non cognoscere; propositum habeo uirginitatis decus usque in finem inuiolatum conseruare. Quomodo si dixerit quis: uinum non bibo, non possum hunc calicem gustare; hoc est quia in uoto habeo uinum non bibere, non possum gustare calicem istum. Et sicut dictum est: Nazarei comam non incidunt , hoc est, uotum habent comam non incidendi; sic dictum est: uirum non cognosco. Quomodo itaque fiet istud,  quoniam uirum non cognosco?

Et ait angelus ei: Spiritus sanctus superueniet in te, et uirtus Altissimi obumbrabit tibi . Noli, inquit, propter propositum uirginitatis de promissione prolis diffidere. Spiritus sanctus superueniet in te. Concipies filium non e uiro, sed de Spiritu sancto. Promissio quidem mea implebitur; sed tamen propositum tuum non uiolabitur. Tu uouistuirum te non cognituram; et ego predico filium te parituram; et idcirco miraris, ne forte uel promissio cassa sit permanente proposito, uel propositum uioletur, si impleatur promissio. Non enim possibilitas nature hic sufficit, aut ratio humana id comprehendit, ut pariat uirgo, intacta filium generet, et sine opera carnis caro procedat ex carne. Idcirco miraris  quomodo fiet istud, quia uirum non cognoscis. Nam interim, quantum in te est, nichil inuenire potes, cur de tua perseuerantia debeas dubitare; et ob hoc queris, quomodo de mea possis promissione confidere. Quomodo fiet istud, quia uirum non cognosco? Spiritus sanctus superueniet in te, et uirtus Altissimi obumbrabit tibi. Noli propter propositum de promissione diffidere, quia Spiritus sanctus superueniet in te. Noli propter promissionem de proposito formidare, quia uirtus Altissimi obumbrabit tibi. Spiritus sanctus superueniet in te, ne per coitum corrumpatur integritas. uirtus Altissimi obumbrabit tibi, ne per libidinem polluatur castitas tua. Spiritus sanctus superueniet in te, et uirtus Altissimi  obumbrabit tibi. Ministrabis substantiam, et non senties concupiscentiam. Non suscipies semen ex uiro, et fecunda fructum uentris germinabis in filio. Noli ergo dicere: Quomodo fiet istud, quia uirum non cognosco; quia hoc per uirum non fiet, sed per Spiritum sanctum, Spiritus enim sanctus superueniet in te, et uirtus Altissimi obumbrabit tibi. Ecce iam habemus Mariam desponsatam uirginem, et adhuc tamen in uirginitatis proposito permanentem. ueraciter desponsatam uirginem, nec minus ueraciter in uirginitatis proposito permanentem: quid amplius queris? An adhuc desponsationis nomen aliquid tibi ambiguitatis relinquit? Audieras enim ad desponsatam uirginem missum fuisse angelum; sed ad coniugatam non audieras. Forsitan  ergo dicas, desponsata erat iam tunc Maria Ioseph; sed adhuc coniux non erat, quia necdum eam in suam acceperat. Nam si eam extunc in suam acceperat, cur ei postea dictum est: Ioseph, fili Dauid, noli timere accipere Mariam coniugem tuam?  Nondum ergo coniux erat, quando ad eam missus est angelus, sed tantum desponsata erat; et idcirco fieri potuit, ut non mutauerit propositum uirginitatis, quando desponsata est, et mutauerit, quando coniux facta est. Hoc fortassis adhuc pro parte tua oppones. Sed absit a nobis, ut credamus eam, postquam se celesti partu fecundandam audierat, ullatenus ad carnale commercium assensum prebuisse, que et priusquam diuini arcanum sacramenti  didicisset, uotum uirginitatis  conseruande tam inuiolatum tenuit, ut cum se futuram coniugem sponderet, illud tamen eadem nichilo minus qua ceperat, deuotione, eadem perseuerantia in finem usque custodiendum proponeret. Desponsata ergo erat, et coniux erat, et uera uirgo erat, et uirginitatis propositum non reliquerat. Confitemur itaque uirginem desponsatam; confitemur uirginem coniugem factam; postea matrem quoque et uirginem semper uirginitatis propositum inuiolatum tenuisse et castitatis decus perpetuum regnasse cum pudicitia coniugis et honore parentis. Intuere nunc, et diligenter considera uirginem istam, uirgunculam nostram singulariter castam, excellenter speciosam, unice mundam. Sed ego noui oculum tuum, quia lippus est, et quanto diligentius intenditur, tanto  iniquius contemplatur. Lex, inquit, dixit: Maledicta sit sterilis, que non parit; et que non relinquit semen in Isrel . Sed hec peperit et sterilis non fuit, que semen benedictionis reliquit in Isrel, in quo secundum repromissionem omnes gentes benedicuntur cum Isrel, omnes qui benedicentur in Domino Deo Isrel. uerumtamen in Sapientia audiuimus felicem sterilem et incoinquinatam, que non nouit torum in delicto, quoniam fructum habebit in respectu animarum sanctarum . Rursum in propheta Dominus continentie merces, quanta apud ipsum reposita sit, ostendit, dicens: Non dicat eunuchus: Ecce ego lignum aridum. Quia hec dicit Dominus eunuchis: Qui custodierint sabbata mea, et elegerint que uolui,  et tenuerint fedus meum, dabo eis in domo mea, et in muris meis locum et nomen melius a filiis et a filiabus nomen sempiternum quod non peribit . Quis est ergo iste in continentia sterilitatem maledicens, continentie puritatem non uidens, et fructum non intelligens? At tamen audiamus, quod paret.

Maria, ait, maledictionem non effugit, que per uirginitatis propositum sterilitatem incurrit. Amplius autem. Quare nubere uoluit, postquam continentiam uouerat? Duo sunt. Aut propter maledictionem sterilitatis uirginitatem non proponeret; aut propter uotum castitatis uirgo permansura non nuberet. Nunc uero si iniquum iure dicitur maledictionem  potius quam benedictionem eligere: quale dicendum est uotum fecisse integritatis et nubere? Libenter accipio, quod ex tua peruicacia laus uirginis cumulatur. Sic uult manifestari ueritas, sic uult confutari iniquitas. uideamus ergo, quale sit, in quo notandam putas uirginem. Scilicet, ais, quia in proposito uirginitatis, maledictione sterilitatis incurrit. Quanta ergo est maledictio sterilitatis? Tanta utique, quanta et benedictio fecunditatis. Et ipsa itaque benedictio fecunditatis quanta est? Primos illos nostri generis parentes, cum benediceret Deus, ait: Crescite et multiplicamini, et replete terram. Ergo benedictionem fecunditatis dedit illis: Multum ergo dedit illis, quando benedictionem fecunditatis dedit illis, quando dixit: Crescite  et multiplicamini, et replete terram. Nonne et auibus celi hoc dixit, et bestiis atque iumentis terre hoc dixit: Crescite et multiplicamini, et replete terram? Peracta namque quinta nascentis seculi die, cum produxisset ab aquis Deus piscium et uolatilium genus, subiunxit Scriptura et dixit: uidens Deus quod esset bonum, ait: Crescite et multiplicamini, et replete aquas maris: auesque multiplicentur super terram . Rursum cum educeret Ne de arca cum omnibus animantibus terre in genere suo in uniuersos sue benedictionis munus diffundens iterum ait: Crescite et multiplicamini  et replete terram. Secundum illam utique misericordiam, qua saluat homines et iumenta ; aperit manum suam  et implet omne animal benedictione . Igitur benedictio fecunditatis non solum hominibus, sed iumentis data est. Quid ergo mali fecit Maria? Maledictionem, inquit, sterilitatis elegit potius quam benedictionem fecunditatis. Intendite equitatem. Iudex noster uirginem damnat, eo quod spreuerit benedictionem iumentorum; et uirginitatem eligens, benedictionem acceperit angelorum. Inflammatum est, inquit Psalmista, cor meum, et renes mei commutati sunt; et ego ad nichilum redactus sum, et nesciui. Ut iumentum factus sum apud te, et ego semper tecum. Tenuisti manum dexteram meam; et in uoluntate tua deduxisti me, et cum gloria suscepisti me. Quid enim mihi est in celo, et a te quid uolui super terram?  Igitur Propheta, inuento  eo quod sibi in celo repositum est, quidquid in terra hactenus diligebat in eius comparatione libenter despicit; et superna iam spirituali amore ambiens tam diu se per delectationem carnalem iumentum fuisse erubescit. Inflammatum est enim, ait, cor meum, et renes mei commutati sunt. Hoc est, per carnis semen in terra multiplicari cur appetam, cum mihi in celo hereditatem conseruari agnoscam? Deus cordis mei, et pars mea Deus in eternum . Hec est illa optima pars quam elegit Maria, que non auferetur ab ea . Et quia se in honore esse intellexit, non est comparata mutis insipientibus, nec similis facta est illis . uoluit ergo aliquid supra conditionem iumentorum  appetere; et idcirco parum iudicabat, uel potius indignum reputabat, honori suo benedictionem iumentorum anteferre.

Quare, inquis, si melior erat uirginitas fecunditate, Deus prius fecunditatem benedicebat; et postmodum lex sterilitatem maledicebat? Audi quare. Primum quando factus est mundus per Creatorem benedicta est fecunditas, ut multiplicarentur homines; postea quando ab uno tantum populo agnitus est Deus, per legem maledicta est sterilitas, ut multiplicarentur fideles; postremo quando instabat tempus, in quo nunc ab omnibus gentibus Deus colitur, benedicta est uirginitas, ut ad uitam celibem a carnis opera cuncti prouocentur; audi adhuc aliud. Si prima illa benedictio fecunditatis ad salutem  erat, et secunda illa sterilitatis maledictio ad damnationem: ergo fecunditas carnis meritum est, et culpa sterilitas. Ergo meliores fuerunt ille mulieres, que multos filios pepererunt, quam ille que nullos uel paucos habuisse leguntur. Melior erat Cethura quam Sara. Melior Fenenna quam Anna et cetere multe, quas Scriptura commemorat Deo non in multitudine filiorum, sed per merita uirtutum placuisse. Sed absit a nobis ut uel fecunditatem carnis meritum, uel sterilitatem culpam esse dicamus. Absit a nobis ut credamus propterea legem sterilitatem carnis maledixisse, ut eam apud Deum damnabilem ostenderet; et non potius ut eam  apud homines infructuosam,  et ob hoc quodammodo inhonoratam demonstraret. Non ergo culpanda est uirgo Maria, nec accusanda de contemptu legis, in qua sterilitas maledicitur, imo sola singulariter laudanda, que prima legis uerba non carnaliter sapienda considerans, elegit in terra abiectio plebis fieri et opprobrium hominum, ut per munditiam integritatis in celo fieret socia angelorum. Et pulchre prima inter feminas uirgo Maria pro amore castitatis maledictum legis in carne sua pro nobis suscipiens a maledicto legis liberauit. Unde merito ei soli datum est, ut filium pareret et uirgo permaneret, ut quia prima fecunditati carnis uirginitatem sponte pretulit, nunc et fecunda sit carne et integra uirginitate. uides nunc qualis sit  accusatio tua? Superest ergo illud, ut rationem iam reddamus, quare post uotum uirginitatis Maria uirum habere consensit. Aut propterea uirum habere consensit hec sancta, ut celaretur propositum eius; approbante et hoc ipsum Ioseph, et idem proponente, aut si forte huius propositi conscius non erat ipse Ioseph  parentibus nuptias imperantibus inobediens esse timuit, et ob hoc uiro nubere consensit speciali  fiducia confirmata et spe, quam in Deum habebat, non dubia, quod eam diuina misericordia ita custodiret ut posset et uoluntati parentum in matrimonio contrahendo obedientiam exhibere, et tamen nichil in eodem matrimonio impedimenti inuentura esset,  pro quo uotum uirginitatis  cogeretur frangere. Suscepit ergo coniugium, sed non mutauit uirginitatis propositum. Et quia castitatem dilexit et obedientiam tenuit, inuenta est in ea et sine detrimento uirginitatis coniugalis sanctitas; et sine opprobrio sterilitatis fecunda uirginitas. Sic beatus ille patriarcha fidei forma et obedientie exemplum Abraham in repromissione acceperat, quod in Isaac benediceretur semen eius; et tamen postea iussus a Deo eumdem quem unigenitum habebat ex Sara uxore sua filium Isaac immolare, sine mora aut cunctatione paruit, sciens pro certo quod, tametsi secundum humanam rationem promissioni contraria uideretur iussio, secundum illam tamen uirtutem, qua Deo possibilia sunt  omnia, et cum obedientia iussionis impleri posset promissio. Sicque factum est ut deuotio obedientie  inueniret meritum; et fides, qua Deo promittenti credidit, promissionis fidelis consequeretur effectum. Ita etiam hic fieri potuit, ut beata ista uirgo Deo commendans, omne desiderium suum tantam in ipso fiduciam habuerit, ut indubitanter crederet, et parentibus se posse debitam obedientiam exhibere, et uotum castitatis, cuius ipse solus conscius erat, quemadmodum uellet eo patrocinante, inuiolatum conseruare. Sed siue ita, siue aliter factum sit, nos quidem nullatenus ambigere debemus; beatam Mariam certa ac rationali causa post uotum seruande uirginitatis propositumque continentie, coniugii sacramentum suscepisse,  et tamen uirginitatis propositum non mutasse, ueraciterque nomen sumpsisse coniugis, et perseueranter uotum tenuisse integritatis.



CAP. II. Quod sacrosancta et perpetua uirgo Maria non de uiro, sed de Spiritu sancto concepit, quem et peperit Altissimi Patris unigenitum, Christum Deum et hominem.

Prima igitur propositionis parte probata, qua dictum est quod Maria in consensu coniugali, uirginitatis propositum non mutauit, nunc ad expositionem secunde partis, qua dictum est quod non de uiro, sed de Spiritu sancto sine libidine concepit, sermo necesse est ordinem suum prosequatur. Prime quidem partis sententia  prolixiori disputatione indiguit. Hec autem quoniam de ea minus dubitatum est, non tam probationem quam expositionem requirit. Querendum itaque in primis est, quomodo in elligi oporteat quod dictum est, beatam Mariam de Spiritu sancto concepisse. Scimus namque et omnes iam frequentissimo nature usu didicimus, quod cum mulier a uiro concepisse dicitur, non aliud nisi substantiam carnis ad generandam carnem per carnis coitum suscepisse memoratur. Et hec quidem carnis substantia de carne uiri per ipsum carnis coitum transfusa cum carne mulieris una caro efficitur, ut id quod nasciturum est ex utriusque substantia ueraciter originem sumens, ab illo per istam etiam ab ista generetur; ergo mulier a uiro concipit, cum a  carne uiri per coitum carnis semen suscipit ad generandam carnem. Nec aliud concipit quam ille est, a quo concipit, aut ipsa que concipit; et quod concipit, hoc parit. Quid ergo dicemus? Nunquid Spiritus sanctus de sua substantia semen partus infudit aluo uirginis? Quomodo ergo semen carnis ministrare potuit substantia spiritualis? An forte semen carnis non fuit quod conceptum est, et caro fuit, quod natum est? Quid dicimus? Quomodo Maria de Spiritu sancto concepit? Et si de Spiritu sancto concepit, quomodo Spiritus sanctus pater Christi non fuit? Hec omnia magna consideratione indigent, ne forte in re difficili et ualde obscura sensus humanus aliquid amplius sua possibilitate presumat. Nec ideo de his dubitandum est, quia obscura  sunt, nec ideo aliquid temere definiendum, quia credenda sunt. Queramus ergo quid concepit Maria. Aut enim carnem non concepit, et carnem non genuit; aut si carnem genuit, carnem concepit. Quod enim concepit, hoc genuit? Sed quomodo carnem ministrare potuit non caro, aut non carnem gignere caro? Ista perplexa inquisitio siue querendi ratio, quemadmodum sane et competenter intelligi ualeat consideremus. Et primum quidem in ea que secundum solitam ac usitatam nature operationem peragitur conceptione eiusdem nature opus quomodo compleatur intueamur. In parentibus carnaliter generantibus et per carnis coitum nascituram carnem ex carne fabricantibus utrobique natura substantiam ministrat partui creando, ut ex utriusque carne  procedat, que solum in unius carne formanda est caro. Tamen hoc uectigal  ita prorsus sine ulla necessitate aut coactione ab ea requiritur, ut non nisi sola dilectione, et, ut sic dixerim, spontanea caritate ad id tribuendum inclinetur. Nihil est enim, preter solam dilectionem, quod hoc debitum a natura extorquere possit; sed cum spontanea fuerit caritate persuasa, tunc nimirum sibi mutuo ad opus consummandum ex utraque parte libenter atque gratanter occurrit. Sane quidquid uiolenter nolenti abripitur, ad eiusmodi cause effectum incongruum prorsus atque  inefficax demonstratur. Sola ergo dilectio est, que naturam persuadere, et uolentem quodammodo cogere potest ad seminandum partum. Et quidem in muliere amor uiri, in uiro autem amor mulieris id agere solet, ut quia in altero solum natura sibi sufficiens non est, uterque alteri per dilectionem subueniat, ut quod neuter per se potuit, uterque per se cum altero possit. Igitur semen humani partus a sola muliere formandum concipitur, quod simul a uiro et muliere seminatur. Quod quidem, sicut iam dictum est, in muliere per amorem uiri, et in uiro per amorem mulieris natura operatur. Propter quod etiam mulier non nisi a uiro concipere dicitur, licet tam de se quam de uiro accipiat unde fecundatur. Et recte de solo uiro concipit,  quia id quod concipitur, in altero quidem de carne uiri sumitur, in altero autem per amorem uiri monstratur. Non itaque hoc solum de uiro concipit, quod de uiro accipit, sed hoc etiam de uiro concipit, quod ex se de amore uiri accipit. Hoc premittere uoluimus propter id quod dictum est, Mariam de Spiritu sancto concepisse. Concepit ergo Maria de Spiritu sancto, non quod de substantia Spiritus sancti semen partus acceperit, sed quia per amorem et operationem Spiritus sancti ex carne uirginis diuino partui natura substantiam ministrauit. Nam quia in corde, quo amor Spiritus sancti singulariter ardebat, ideo in carne eius uirtus Spiritus sancti mirabilia faciebat. Et cuius dilectio in corde illius non suscepit socium, eius operatio  in carne illius non habebat exemplum. Hoc igitur solum uirgo concepit, quod de sua carne per amorem et operationem Spiritus sancti accepit; de quo etiam solo sine uirilis seminis admistione filium genuit. Non ergo libido carnis conceptionem in uirgine operata est, que nec de carne uiri semen accepit, nec de sua carne per amorem uiri concepit, sed per amorem et operationem Spiritus sancti. Nec ipse Spiritus sanctus idcirco pater Christi dicendus est, quia eius amor conceptionem uirginis operatus est, quia non de sua essentia uirgini semen partus tribuit, sed ipsi de carne propria uirgini per amorem suum atque uirtutem substantiam ministrauit. Christus ergo et de uirgine natus est, quia de carne uirginis carnis substantiam accepit.  Et de Spiritu sancto conceptus est, quia ipsa cum uirgo ex sola carne sua sine admistione uirilis seminis per sancti Spiritus operationem amoremque concepit. Hinc est quod eidem uirgini pariture per angelum dicitur: Spiritus sanctus superueniet in te, et uirtus Altissimi obumbrabit tibi . Spiritus sanctus namque uirgini superuenit, ut per eius operationem caro Christi de carne uirginis formaretur. Et uirtus Altissimi obumbrauit ei, ne substantiam carnis ministrans, carnali concupiscentia ureretur. Et sic quidem nos intelligendum putamus id quod de Spiritu sancto uirgo concepisse dicitur. Sic etiam posse astrui, quod in concipiendo libidinem non sensisse perhibetur.



CAP. III. Quod sine doloris et sine uirginitatis detrimento Maria Christum peperit.


Restat nunc nouissimum hoc ex his tribus que proposita erant, ut eam etiam sine dolore peperisse, nullumque in pariendo uirginitatis detrimentum sustinuisse demonstremus. Audiui ego aliquando uirginem concepisse, sed non peperisse uirginem, quia talis de uiro concepit quod peperit. Merito namque in partu corrupta est integritas, quia in conceptu uirginitas polluta est, iustumque erat, ut non pareretur sine dolore, quod conceptum non erat sine libidine. Nequaquam partus dolorem afferret, si conceptus non sensisset libidinem. Quia si culpa delectationis illicite concipientem non pollueret, nunquam pena doloris parientem cruciaret. Prima  namque illa nostri generis et doloris mater, postquam malam delectationem conceperat, tunc demum quod filios in dolore paritura esset, audiebat, ut aperte demonstraret, quod non idcirco pariat cum dolore, quod a uiro concipit, sed quod cum libidine. Quis enim possit dicere, si homo non peccasset, utrum partus humanus etiam de uiro conceptus aut integritatem corrumperet, aut castitatem uiolaret? Et quidem si non uiolaretur castitas, quare integritas corrumperetur? dicat qui potest. Beata autem uirgo Maria ut supra primam conditionem esset secunda restauratio, et naturam generis gratia uinceret Saluatoris, non solum sine libidine concepit, sed neque de semine uiri partum accepit; et ob hoc sine dolore filium edidit, et cum integritatis  decore post partum uirgo permansit.



CAP. Iu. Questio, utrum probabile sit, matrimonium sine consensu coitus contrahi posse.

Quoniam quidem necdum questiones finem acceperunt, cogor quotidie expositionem expositioni superinducere, et ueterem parietem recenti temperatura linire, rudibus namque animis nouo semper errore fatiscentibus nichil satis expositum esse potest; qui dum tenebris suis inuoluti alienam lucem non uident, omne quod intelligere nequeunt, obscure dici queruntur, atque ita defectum suarum mentium in causationem transferunt sermonum. In eo tractatu, quem de beate Marie uirginitate dictaui, questio in manibus habita est, in qua id potissimum agebatur, an quouis modo demonstrari posset,  utrum sine consensu coitus coniugium sanciri ualeret. Cumque nos, quod oportuit in huius sententie definitionem, proponeremus, ratio patefacta est in consensu carnis nequaquam consistere sanctitatem sacramenti coniugalis. Proinde determinantes ea que coniugii sanctio expostulat, signauimus coniugium esse legitimam societatem inter uirum et feminam, in qua, excepto quoque carnis commercio, ex pari consensu uterque semetipsum debet alteri, ut uidelicet et se ille conseruet, ne ad alienam societatem transeat, et se illi non neget, ut ab ea, que adinuicem, societate se non disiungat. Hoc cum sufficere potuisset his, quibus ratio manifesta sufficeret, ecce iterum qui in matre Domini uerum coniugii sacramentum  uerumque uirginitatis propositum simul profiteri nolunt, propterea quod matrimonium sine assensu coitus carnis ratum non esse autument, nostram definitionem  hac ratione infirmare contendunt. Si, inquiunt, aliud non est coniugium, nisi talis societas, in qua excepto quoque carnis commercio ex pari consensu, uterque semetipsum debet alteri debito conseruandi, et non negandi se ad eam, que in communi est societate, inseparabilem unionem ac fidem: cur etiam in eodem sexu coniugium rectissime ac sanctissime celebrari non possit, et indiuidua societas laudabili caritate sanciri? Quid enim impedit ut uir uirum, et femina feminam tali sibi pactionis federe et societatis amore non astringat? Quod si  ridiculum omnino est, et ab humana prorsus ratione seclusum, ut scilicet in eodem sexu coniugii sacramentum celebretur, ubi nichilominus eiusmodi federatio societatis non prohibetur, restat, ut in coniugii pactione ipsam, que nisi in sexu utroque constituta non est, carnis unionem, quantum ad consensum spectat, necessariam esse profiteamur. Cogunt igitur, ut nos (si assensum coitus in coniugii pactione necessarium omnino non esse uolumus quemadmodum ista societas, que in nostra definitione signata est, in eodem sexu sanciri non posse, demonstremus. Ad quod cum id solum sufficere posset, quod diuina institutio hanc ad utrumque sexum federandum ordinauit, proptereaque in eodem sexu  ita a coniugii sacramento foret aliena,  quemadmodum ob id ipsum fiat illicita; et sicut in diuerso etiam sexu inter matrem et filium foret inconcessa; idcirco a sanctitate coniugalis sacramenti esset uacua quia qui dixit: Relinquet homo patrem suum et matrem suam, et adherebit uxori sue, et erunt duo in carne una , hanc societatem inter matrem et filium inordinatam et ob hoc non castam esse manifeste docuit, cum in coniugio sanciendo non matrem petendam, sed relinquendam ostendit. Hec igitur ratio cum sola sufficeret ad comprobandum, quod in eodem sexu quamlibet casta et indissolubili caritate astricto coniugii sacramentum esse non possit; debemus tamen, sicut in omni assertione diuina iustum est, non nostri qui loquimur, defensionem tantum attendere, quantum  eorum, quibus loquimur, edificationem. Reddenda itaque ratio, quare coniugii sacramentum  in eodem nichilominus sexu simili atque eadem federatione sanciri non possit. Hoc facimus ita. In coniugio siquidem duo sunt: sacramentum coniugii, et sacramentum coniugalis officii. Hoc est coniugium et coniugii officium utrumque sacramentum. Coniugium est in federe dilectionis. Coniugii officium est in generatione prolis. Igitur amor coniugalis sacramentum est, et sacramentum in coniugibus est commistio carnis. Sed amor coniugalis sacramentum est illius dilectionis, que est in spiritu,  inter Deum et animam. Commistio carnis in coniugibus sacramentum est illius participationis, que est in carne inter Christum et Ecclesiam. Quapropter amor coniugalis nequaquam inter pares esse debuit; quia ille, cuius sacramentum erat, inter pares non fuit. Iuncti sunt itaque in unius societatis amore et masculus et femina, sicut iuncti erant in unius societatis amore Deus et anima. Nunquid iam non uides quo tendat omnis nostre disputationis assertio? Aspice ista duo collegia caritatis, in terra masculum et feminam, in celo Deum et animam et considera quam rationabili prouidentia cuncta disposita sint. Creauit Deus masculum et feminam, et de masculo feminam; et quia, de illo facta est, sub illo constituta est. Illi datum est, ut et uiuacitate  rationis et uiribus corporis super excelleret: huic ordinatum est ut non solum obedientia, sed et natura subesset. uoluit ergo Deus, ut in illius fortitudine et prouidentia hec  requiesceret; et ut in illo huius infirmitas pietatem excitaret, quatenus et uir mulierem quodammodo ex pietate diligeret, et mulier uirum magis ex necessitate amaret. Quod ergo uir mulierem diligit, quodammodo beneficium est, quia pietate uincitur, ne infirmitatem deserat. Quod autem mulier uirum diligit, magis debitum est, quia naturali necessitate compellitur, ut patrocinium requirat, atque ita quodammodo tota dilectionis utilitas ad mulierem refertur; quia in ipsa causa est, pro qua uel ipsa uirum diligit, uel a uiro ipsa diligitur. Patefactum  est igitur dilectionis sacramentum. Sacramentum dilectio, et dilectionis sacramentum dilectio. Nec opus iam est longa expositione, ut ostendatur, qualiter in huius sacramenti figura uir imago Dei sit, et femina rationalis anime typum in se formamque demonstret. Manifestum est enim, quod sicut uiri amor ad mulierem pietate quadam et compassione naturali inclinatur, uir autem a muliere magis necessitate conditionis diligitur; ita Deus animam rationalem prius gratuita pietate diligit, et eam postmodum ad amorem sui quadam rationabili necessitate spontaneam tamen et uolentem conuertit. Diligit ille prior gratis nos, ut postmodum diligentes ad diligentem se conuertat nos, fiatque una dilectionis societas, et propter nos, quia nobis necessaria;  et propter illum quia in illo beata. In hac autem iucunda dilectionis conuersatione amor Dei quodammodo caput est, quia ab illo in nos prius dilectio oritur; et ad illum a nobis dilectio conuersa refertur. Simili quoque ratione in coniugali caritate, que huius dilectionis est sacramentum, amor uiri caput est; quia prior uir mulieri per compassionem pietatis in amore se sociat, ut mulieris dilectio per eruditionem ad uirum conuersa, et per spontaneam benignitatem suscepta in societate caritatis unum fiat. Propterea dicit Apostolus: Caput mulieris uir, caput uiri Christus, caput Christi Deus est .  Nam quod est in sacramento coniugii caste sanctus amor uiri ad feminam, hoc est in sacramento fidei amor Christi ad Ecclesiam; hoc quod est in incarnatione uerbi, amor Dei ad humanam naturam. Propter hoc in cantico amoris cum illa eterna caritas et amor ineffabilis siue Dei ad animam, siue Christi ad Ecclesiam; non qualis fuit, sed qualiter potuit, uerbis promi debuisset; nichil in rebus uisibilibus aut in humanis affectibus similius inueniri poterat, quam amor sponsi et sponse; aut non aliunde quam per suum sacramentum inuisibilis illa et spiritualis dilectio ostenderetur, ut dum id quod humanus affectus nouerat, auditus per uerbum acciperet; id quod non nouerat, cor interius per amorem gustaret. Nam ipsam ibidem mutue  caritatis uicissitudinem, qua una uni sociata, nec dissidium in suo suscipit, nec consortium in alieno admittit sponsa significare uolebat, cum diceret: Dilectus meus mihi, et ego illi, qui pascitur inter lilia , donec aspiret dies et inclinentur umbre . Et rursum: Ego dilecto meo, ad me conuersio eius . Sponsus quoque ipse uniti amoti amoris prerogatiuam commendans. Sexaginta inquit, sunt regine, et octoginta concubine, et adolescentularum non est numerus. Una est columba mea, perfecta mea. Una matri sue, electa genitrici sue . Propter sacramentum ergo dilectionis eterne Deus coniugium sancire uoluit propter utilitatem propagationis humane sexum creauit; et tamen amor coniugalis non propter sexum dissimilem  sacramentum est, sed propter naturam differentem. Non enim secus, sed natura disparem in alterutrum caritatem amori tribuit, et tamen sexus inequalitatem nature discernit. Casta enim dilectio non ex tali sexu aliter afficitur, sed in tali sexu ex tali natura. Propterea quod extra talem sexum taliter affici non potest, quia extra talem sexum non inuenitur talis natura. Sufficiat hoc eis, qui querunt quomodo amor coniugalis  in eodem quoque sexu utrobique non simili ueritate sanciatur.





DE MODO DICENDI ET MEDITANDI LIBELLUS.







ADMONITIO

Hunc libellum exhibuit nobis ms. codex monasterii S. Audeni Rothomagensis ante annos quadringentos exaratus, atque ita inscriptus Hugo Parisiensis de modo dicendi et meditandi. Stylus uictorinum Hugonem omnino representat, quem, licet natione Yprensis existimetur, ideo Parisiensem fuisse dictum credimus, quod canonicus regularis in Parisiensi S. uictoris monasterio, uixerit, scripserit atque obierit. Sed huic libello haud erit abs re premittere preclaram de obitu eiusdem Hugonis Otberti epistolam ad Ioannem, quam ex mss. Prulliacensi eruimus. EDIT.



HUGO PARISIENSIS DE MODO DICENDI ET MEDITANDI


 1. Humilitas discere uolenti necessaria.---Principium discendi humilitas est, cuius cum multa sunt documenta, hec tria precipue ad lectorem pertinent. Primum ut nullam scientiam, nullam scripturam uilem teneat. Secundum ut a nemine discere erubescat. Tertium ut cum scientiam adeptus fuerit, ceteros non spernat. Multos hoc decepit quod ante tempus sapientes uideri uolunt, et ideo ab aliis quod nesciunt discere erubescunt. Tu uero, fili, ab omnibus libenter disce quod nescis. Sapientior omnibus eris, si ab omnibus discere uolueris. Qui ab omnibus accipiunt, omnibus ditiores sunt. Nullam denique scientiam uilem teneas, quia omnis scientia bona est. Nullam, si uacat, Scripturam uel saltem legem contemnas. Si nichil lucraris, nec perdis aliquid. Apostolus  enim ait: Omnia legentes, que bona sunt tenentes . Bonus lector humilis debet esse et mansuetus, a curis secularibus et uoluptatum illecebris prorsus alienus, et sedulus ut ab omnibus libenter discat. Nunquam de scientia sua presumat, non uideri doctus, sed esse querat, dicta sapientium querat, et semper coram oculis mentis quasi speculum uultus sui tenere ardenter studeat.

2. Studendi tria necessaria.---Tria sunt studentibus necessaria, natura, exercitium, disciplina. In natura consideratur ut facile audita percipiat, et percepta firmiter retineat. In exercitio, ut labore et sedulitate naturalem sensum excolat. In disciplina, ut laudabiliter uiuens mores cum scientia componat.

 3. Ingenio et memoria polleat---Qui doctrine operam dant, ingenio simul et memoria pollere debent. Que duo in omni studio ita sibi coherent, ut si alterum desit, neminem alterum ad perfectionem ducere possit, sicut nulla prodesse possunt lucra, ubi deest custodia; et incassum receptacula munit, qui quod recondat non habuit.

4. Ingenium est uis quedam naturaliter animo insita per se ualens. Memoria est rerum et uerborum et sententiarum ac sensuum firmissima animi uel mentis perceptio. Ingenium inuenit, memoria custodit. Ingenium a natura proficiscitur, usu iuuatur, immoderato labore retunditur, et temperato acuitur exercitio. Memoria per exercitium retinendi et assidue meditandi maxime iuuatur et uiget. Duo sunt  que ingenium exercent, lectio et meditatio. Lectio est cum ex his que scripta sunt, regulis et preceptis informamur. Item lectio est per subiectam  sensus inuestigatio. Trimodum est genus lectionis, docentis, discentis, uel per se inspicientis. Dicimus  enim, lego librum illi, et lego librum ab illo, et lego librum

5. De meditatione.---Meditatio est frequens cogitatio cum consilio, que causam et originem, modum et utilitatem uniuscuiusque rei prudenter inuestigat. Meditatio principium sumit a lectione, nullis tamen struitur regulis aut preceptis lectionis. Delectatur enim quodam aperto discurrere spatio, ubi liberam contemplande ueritati aciem affigat; et nunc has, nunc illas rerum causas perstringere, nunc autem profunda queque penetrare, nichil anceps, nichil obscurum relinquere. Principium ergo doctrine est in lectione, consummatio in meditatione. Quam si quis familiarius amare didicerit, eique sepius uacare uoluerit, iucundam ualde reddit uitam, et maximam  in tribulatione prestat consolationem. Ea enim maxime est que animam a terrenorum actuum strepitu segregat, et in hac uita etiam eterne quietis dulcedine, quodammodo pregustare facit. Cumque iam per ea que facta sunt, eum qui fecit querere didicerit et intelligere, tunc animam pariter et scientia erudit et letitia profundit: unde fit ut maximum in meditatione sit oblectamentum.

6. Meditationis tria genera. Tria sunt genera meditationis. Unum constat in circumspectione morum, aliud in scrutatione mandatorum, tertium in inuestigatione diuinorum operum. Mores sunt in uitiis et uirtutibus. Mandatum diuinum aliud precipiens, aliud promittens, aliud terrens. Opus Dei est et quod creat potentia, et quod moderatur sapientia, et quod  cooperatur gratia. Que omnia quanta sint admiratione digna tanto magis quisque nouit, quanto attentius Dei mirabilia meditari consueuit.

7. Memorie commendanda que sumus edocti.---Memoria colligendo custodit ea que ingenium inuestigat et inuenit. Oportet enim ut que discendo diuisimus, commendanda memorie colligamus. Colligere est ea de quibus prolixius uel scriptum uel disputatum est ad breuem quamdam et compendiosam summam redigere; que a maioribus epilogus, id est breuis recapitulatio supradictorum appellata est. Memoria enim hominis breuitate gaudet, et si in multa diuiditur fit minor in singulis. Debemus ergo in omni studio uel doctrina breue aliquid et certum colligere, quod in arcula memorie recondatur, unde  postmodum cum res exigit aliqua deriuentur. Hec etiam sepe replicare et de uentre memorie ad palatum reuocare necesse est, ne longa intermissione obsoleat.

8. Anime rationali tres uisiones. Meditationis et  contemplationis discrimen.---Tres sunt anime rationalis uisiones. Cogitatio, meditatio et contemplatio. Cogitatio est cum mens notione rerum transitorie tangitur, cum ipsa res sua imagine animo subito presentatur, uel per sensum ingrediens, uel a memoria exsurgens. Meditatio est assidua ac sagax retractatio cogitationis, aliquid obscurum explicare nitens, uel scrutans penetrare occultum. Contemplatio est perspicax et liber animi intuitus in res perspiciendas usquequaque diffusas. Inter meditationem et contemplationem hoc interesse uidetur, quod meditatio semper est de rebus a nostra intelligentia occultis; contemplatio uero de rebus uel secundum suam naturam uel secundum capacitatem nostram manifestis; et quod meditatio semper circa unum  aliquid rimandum occupatur; contemplatio autem ad multa uel etiam ad uniuersa comprehendenda diffunditur. Meditatio itaque est uis quedam mentis curiosa ac sagax obscura inuestigare et perplexa euoluere. Contemplatio est uiuacitas illa intelligentie, que cuncta in palam habens manifesta uisione comprehendit, et ita quodammodo id quod meditatio querit, contemplatio possidet.

9. Contemplationis duo genera.---Contemplationis autem duo genera sunt, unum quod et primum est et incipientium in creaturarum consideratione, aliud quod ultimum et perfectorum est in contemplatione Creatoris. In Prouerbiis Salomon quasi meditando incessit, in Ecclesiaste ad primum gradum contemplationis ascendit, in Canticis canticorum ad supremum  se transtulit. Ut igitur tria his propriis uocabulis distinguamus, prima est meditatio, secunda est speculatio, tertia est contemplatio. In meditatione mentem pia deuotione succensam perturbatio carnalium passionum importune exsurgens obnubilat; in speculatione nouitas insolite uisionis in admiratione subleuat; in contemplatione mire dulcedinis gustus totam in gaudium et iucunditatem commutat. Igitur in meditatione est sollicitudo, in speculatione admiratio, in contemplatione dulcedo.

10. Tria in expositione. Expositio tria continet, litteram, sensum, sententiam. Littera est congrua ordinatio dictionum, quam etiam constructionem uocamus. Sensus est facilis quedam et apta figuratio,  quam littera prima fronte prefert. Sententia est profundior intelligentia, que nisi expositione uel interpretatione non inuenitur. In his ordo ut primum littera, deinde sensus, postea sententia requiratur: quo facto, perfecta est expositio.

11. uanitatum tria genera. Tria sunt genera uanitatum, prima est uanitas mutabilitatis que omnibus rebus caducis inest per conditionem. Secunda est  uanitas curiositatis uel cupiditatis, que mentibus hominum inest per rerum transientium et uanarum inordinatam dilectionem. Tertia est uanitas mortalitatis, que corporibus humanis inest per penalitatem.

12. Eloquentie munia. Dixit quidam eloquens et uerum dixit, ita dicere debere eloquentem, ut doceat, ut delectet, ut flectat . Demum addidit: Docere necessitatis est, delectare suauitatis, flectere uictorie. Horum trium quod primo loco positum est, hoc est docendi necessitas in rebus est constituta quas dicimus, reliqua duo in modo quo dicimus. Qui ergo dicendo nititur persuadere quod bonum est, nichil horum spernens, ut scilicet doceat, ut delectet, ut flectat;  oret atque agat ut intelligenter, ut libenter, ut obedienter audiatur. Quod cum apte et conuenienter fit non immerito eloquens dici potest, etsi non eum sequatur auditoris assensus. Ad hec tria, id est ut doceat, ut delectet, ut flectat, etiam tria illa uidetur pertinere uoluisse idem ipse Romani auctor eloquii, cum itidem dicit: Is igitur erit eloquens, qui poterit parua submisse, modica temperate, magna granditer dicere. Discat quidem omnia que docenda sunt qui et nosse uult, et docere, facultatemque dicendi ut decet uirum ecclesiasticum comparet. Qui uero dicit cum docere uult, quandiu non intelligitur; nondum se existimet dixisse quod uult, ei quem uult docere; quia, etsi dixit quod ipse intelligit, nondum ipsi dixisse putandus est a quo  intellectus non est. Si uero intellectus est, quocunque modo dixerit, dixit. Diuinarum igitur debet Scripturarum doctor et defensor recte fidei, et debellator erroris, et bona docere, atque in hoc opere sermonis conciliare auersos, remissos erigere, nescientibus quid agitur, quid exspectare debeant intimare. Ubi autem beniuolos, intentos, dociles aut inuenerit, aut ipse fecerit, cetera peragenda sunt, sicut causa postulat. Si docendi sunt qui audiunt, narratione faciendum est; si tamen indigeat ut res de qua agitur innotescat. Ut autem que dubia sunt certa fiant; documentis adhibitis ratiocinandum est.


ALCUINUS.

 Et Marcus Tullius ait: Thesaurus est omnium rerum memoria, que nisi custos cogitatis inuentisque rebus et uerbis adhibeatur; intelligimus omnia, etiamsi preclare fuerint, in oratore peritura. Non habemus alia eius precepta nisi discendi exercitationem et scribendi usum et cogitandi studium et de ebrietate cauenda, que omnibus bonis studiis nocet et menti adimit integritatem.



HUGONIS DE S. uICTORE OPERUM PARS TERTIA. OPUSCULA MYSTICA.





EXPOSITIO IN REGULAM BEATI AUGUSTINI.



CAPUT PRIMUM. DE CHARITATE DEI ET PROXIMI. DE UNITATE CORDIUM, ET COMMUNITATE RERUM.


Hec precepta que subscripta sunt ideo regula appellantur, quia uidelicet in eis nobis recte uiuendi norma exprimitur. Regula autem dicitur, eo quod recte regat, uel quod recte doceat. Et quod nos dicimus regulam, Greci canonem appellant. Unde etiam Greco nomine canonici, id est regulares, appellati sunt hi qui in monasteriis constituti iuxta regularia precepta sanctorum Patrum canonice atque apostolice uiuunt, quibus dicitur.

Hec sunt que ut obseruetis precipimus in monasterio constitutis.

Ad hec nobis diuina precepta leguntur, quatenus  lecta intelligantur et impleantur. Metuenda illa sententia, qua dicitur: Seruus qui scit uoluntatem domini sui et non facit, plagis uapulabit multis . Hinc Paulus ait: Non enim auditores legis, sed factores iustificabuntur . Audiamus ergo sacra precepta pii domini, et memores simus mandatorum ipsius ad faciendum ea. Quia sicut dicit beatus Iacobus: Si quis in lege perfecte perspexerit libertatis, et permanserit in ea, non auditor obliuiosus factus, sed factor operis, hic beatus in facto suo erit . Et Dominus in Euangelio: Beati qui audiunt uerbum Dei et custodiunt illud . Igitur que precipiuntur nobis in monasterio constitutis humiliter attendamus.

Primum propter quod in unum estis congregati, ut  unanimes habitetis in domo, et sit uobis anima una et cor unum in Deo.

Primo nobis admonitio fit de unitate et concordia;  et tali concordia que in Deo fit. Nam concordia ad faciendum peccatum mala est; concordia uero ad faciendum bonum, et sectandam iustitiam, et seruiendum Deo bona est. Hoc est propter quod in unum sumus congregati, scilicet ut in seruitio diuino unum spiritum et unam animam omnes hain domo, et sit nobis anima una et cor unum in Deo. Oportet enim si in unum congregati sumus corporaliter, ut simul habitemus et spiritualiter. Non enim prodest si nos continet una domus, et separat diuersa uoluntas. Plus enim attendit Deus unitatem animi quam loci. Ecce in una domo sumus plures homines, diuersi mores, diuersa corda, diuerse anime. Hec omnia debet coniungere in unum una intentio et unus amor in Deum. Debemus  ergo in hoc esse unius animi et unius uoluntatis, ut seruiamus Deo et diligamus Deum ex toto corde et ex tota anima, et proximum sicut nos. Necessaria itaque est nobis uirtus concordie, que sic haberi potest si frater dum uenit ad monasterium incipit se spoliare propria uoluntate, atque illum imitari, qui ait: Non ueni facere uoluntatem meam . Et iterum: Pater, non sicut ego uolo, sed sicut tu . Hoc est enim quod maxime adducit concordiam, si quisque non suam, sed alterius ueluntatem facere studeat in bono. Et hoc est magne humilitatis iudicium. Inde generatur obedientia, crescit caritas, et pax atque iustitia, et Ecclesie uirtutes; quod si uolo facere uoluntatem meam, et iste suam, fiunt diuisiones, oriuntur lites, ire quoque  et rixe, que sunt opera carnis. Et sicut ait Apostolus: Qui talia agunt regnum Dei non consequentur . Sunt quidam in congregatione  beamus. Et ideo precipit ut unanimes habitemus obstinati in suo sensu, sapientes in oculis suis; nam, quod in animo conceperint, hoc quasi ex ratione defendunt; nec se aliis, sed alios sibi applicari contendunt. Et si uiderint sibi non obtemperari, statim commouentur, et perturbantur. Tales solent esse rebelles mandatis seniorum; plurimumque in eis regnat passio inobedientie et impatientie. Isti non sunt idonei ad concordiam. Nam, iuxta Apostoli uocem, euanuerunt in cogitationibus suis, et obscuratum est insipiens cor eorum, dicentes enim se esse sapientes, stulti facti sunt . Magna quippe obscuritas cordis est superbia, et ualde stulta sapientia est, aliis se uelle preferre. Quo contra idem Apostolus ait: Si quis uidetur inter  uos sapiens esse, stultus fiat, ut sit sapiens . Stultus enim sapiens est, et secundum Deum magna sapientia est omnibus se iudicare inferiorem. Inde scriptum est: Quanto maior es, tanto te humilia in omnibus . Hinc Dominus discipulos suos inter quos contentio erat, quis eorum uideretur esse maior, statim ad humilitatis concordiam reuocat dicens: Qui maior est uestrum, erit ipse uester seruus. Et ipse Filius hominis non uenit ministrari, sed ministrare, et animam suam dare redemptionem pro multis . Ergo unanimes habitemus in domo. Bonum est enim et iucundum Deo habitare fratres in unum . Nec tam placent ei nostra ieiunia, nostre orationes, quam concordia. Ideo dicit in Euangelio: uade  prius reconciliari fratri tuo, et tunc ueniens offeres munus tuum . Ex quibus uerbis patet quia qui concordiam non habet, omnipotenti Deo sacrificium offerre non ualet. Pensare ergo debemus quanta sit apud Deum concordie uirtus, sine qua non placent ipsa sacrificia quibus delentur peccata. Et sciendum est quia cum ad conuersionem uenimus, contra diabolum certamen assumimus. Nihil est autem, quod ipse tantum timeat, quantum caritatis unitatem. Nam si distribuimus totum, quod habemus, propter Deum, hoc diabolus non timet, quia ipse nichil possidet. Si ieiunamus, hoc ipse non metuit, quia cibum non sumit. Si uigilemus, inde non terretur, quia somno non utitur. Sed si caritate  coniungimur, inde uehementer expauescit, quia hoc tenemus in terra, quod ipse in celo contempsit seruare. Hinc est quod sancta Ecclesia terribilis esset ut castrorum acies ordinata describitur, quia sicut hostes timent quando aciem castrorum bene ordinatam et coniunctam ad bellum uident, ita nimirum diabolus expauescit, quando spirituales uiros uirtutum armis accinctos in unitate concordie uiuere conspicit; uictusque uehementer dolet, cum eos per discordiam diuidere, et penetrare non ualet. Hinc de Domino scriptum est: Factus est in pace locus eius . Ibi confregit potentias, arcum, scutum, gladium, et bellum. Ex quibus uerbis patet, quod omnia diabolica arma frangit concordia.

 Et sit uobis anima una et cor unum in Deo.

He sunt primitie spiritus, qua ex primordio nostre conuersionis offerre omnipotenti Deo debemus, sicut ipsa Sapientia precepit, dicens: Fili, da mihi cor tuum . Prius enim corde et uoluntate trahimur ad Deum. Ergo si corpore separamur a seculo, corde et anima iungamur Deo, ut possimus ueraciter dicere: Mihi autem adherere Deo bonum est. Nam qui adheret Deo, unus spiritus est cum eo . Adhereamus ergo ei, ut simus fortes per ipsum, ut simus unum in ipso, et beati cum ipso dicamus ei: Adhesit anima mea post te . Charitas separat nos a mundo, et ipsa nos coniungit Deo. Sic erit nobis anima una, et unum cor in Deo, si ex toto  corde, et ex tota anima diligamus Deum. Deus enim caritas est, et qui manet in caritate in Deo manet, et Deus in eo . Et quia caritas non querit que sua sunt, recte subiungitur:

Et non dicatis aliquid proprium, sed sint uobis omnia communia.

Non enim debemus aliquid habere proprium, aut quidquam dicere meum, sed nostrum, ut dicatur nostra cappa, nostra tunica, nostra domus, et in ceteris similiter. Omnia enim in communi debemus habere, et omnia communi nomine appellare.

Sed in hoc pensandum est quanta differentia sit inter carnales fratres et spirituales. Nam illi, quod  commune est eis, diuidunt: isti quod diuisum erat, in communi ponunt. Ibi quisque, quod suum est, querit: isti non que sua sunt, querunt, sed que Iesu Christi. Plus ergo ualet ista propinquitas quam illa; quia illa deficit, ista crescit. Illa habet diuisionem, ista unitatem. Illa transit cum seculo, ista permanet cum futuro. Ad hoc enim simul modo in ista domo uiuimus, ut postmodum in celesti regno maneamus. Filii Dei sumus, ait Apostolus, sed nondum apparuit quid erimus. Sciemus autem cum apparuerit, similes ei erimus, quoniam uidebimus eum sicuti est ; et Paulus: Non habemus hic manentem ciuitatem, sed futuram requirimus . Ergo non debemus habere propria, sed sint  nobis omnia communia. Partes sibi faciunt homines in hoc seculo: alius argentum et aurum; alii domos et familias: alius nomen grande, potentiam et gloriam; iste hoc: alius aliud, diuersi diuerso modo. Pars uero piorum est ipse Deus. Et nos si uolumus habere talem partem, talem hereditatem ut est Dominus, tales nos oportet exhibere, ut digni simus eum possidere et possideri ab ipso. Ergo si uolumus in hereditatem possidere Deum, nichil debemus habere extra Deum. Nam nimis est auarus cui non sufficit Deus. Quia si quidpiam aliquid querimus uerbi gratia aurum, argentum, possessiones, cum istis partibus pars fieri Dominus dedignatur. uerba sunt Hier.: Ego, inquit, non accipio hereditatem inter ceteras tribus; sed quasi sacerdos et leuita uiue  decimis; et altari seruiens, altaris oblatione sustentor: habens uictum et uestitum, his contentus ero.---Beati enim pauperes spiritu, quoniam ipsorum est regnum celorum . Et quia quandiu hic uiuimus, corporali necessitate indigemus, recte subiungitur.

Et distribuatur unicuique uestrum a preposito uestro uictus et uestimentum.

Sic enim Dominus uoluit ordinari Ecclesias suas, ut alii uacarent spiritualibus, alii eis temporalia ministrarent. Et ideo alios uoluit esse prepositos, alios subditos. Prepositorum officium est subditis corporalia ministrare. Subditorum ministerium est spiritualibus studiis insistere: lectioni, orationi, contemplationi uacare, in psalmis, hymnis et canticis  spiritualibus celesti Domino deseruire. Tanto ergo opus est ut circa se sollicitius uiuant, quanto eos aliena cura non implicat. Constitutum est a Domino, ut qui altari seruiunt, de altari uiuant: Dignus est operarius, sicut ipse ait, mercede sua . Et ideo si uiuimus de annona Christi, et iustum est ut laboremus in seruitio Christi: et tunc digne mercedem accipimus, si prius boni operarii fuerimus. Dicit enim apostolus Paulus: Qui non uult operari, non manducet . Quia si non laboramus et manducamus, tanto maioris criminis efficimur rei, quanto Dei beneficia suscipimus indigni. Oportet ergo ut seruiamus ei a quo pascimur, si sine periculo anime uolumus sumere hoc quod distribuitur, et tanto plus debemus esse solliciti  in bono opere, quanto ea percipimus sine magno labore. Nam quid mirum, si hi, qui temporalibus occupantur, minus studiose et religiose uiuunt, si frequenter in cogitationibus et sermonibus atque actionibus suis offendunt? Usus enim seculi hominem ad peccatum etiam quandoque inuitum trahit. Hi uero quibus et cura mundi, et occasio peccandi deest, quanto minus religiose uiuunt, tanto magis supernum iudicem offendunt: nec sine graui periculo anime etiam in minimis negligentiis offendunt. Pensemus ergo ad quid nobis uictus, et tegumentum tribuitur: ut sit totum desiderium nostrum, primum querere regnum Dei et iustitiam eius, propter quod hec omnia adiiciuntur nobis . Qualiter autem distribuendum sit, ostenditur cum  subinfertur.

Non equaliter omnibus distribuatur, quia non equaliter ualetis omnes, sed potius unicuique prout cuique opus fuerit.

Et hoc auctoritate apostolica roborat, dicens:

Sic enim legitis in Actibus apostolorum, quia erant illis omnia communia, et distribuebatur unicuique sicut unicuique opus erat .

Hoc non est ita intelligendum, ut unicuique quod opus erat, sic abundanter distribueretur quod non haberent indigentiam. Cum enim scriptum sit, quod inter eos nullus egens erat , scriptum etiam legimus esse de ipsis apostolis, quod seruiebant Deo in fame et siti, in frigore et nuditate .  Ex quibus uerbis colligendum est quod multi corpore indigent, non animo. Sed qui semetipsos abnegant propter Christum, animi uirtute ipsam superant naturam. Dei namque dilectio que fortis est ut mors, non solum illicita desideria, uerum etiam ipsos corporales et naturales exstinguit affectus. In primitiua quippe Ecclesia tanta erat gratie spiritualis abundantia, ut non solum modico contenti essent sed hoc ipsum quod nichil habebant, pro summis deliciis deputarent. Unde Apostolus ait Nihil habentes et omnia possidentes . Hinc etiam quidam uir sanctus ait: Sufficiebat nobis paupertas nostra, ut diuitie computarentur . Item ait Apostolus: Magnus, inquit, questus est pietas cum sufficientia; habentes, inquit, uictum et uestitum his  contenti simus . In huiusmodi ergo non debemus attendere uoluntatem carnis, sed ualetudinem nature. Plus enim appetit carnalis uoluntas quam necessitas. Quamobrem in eo quod dicitur, quod unicuique quod opus est tribuatur, iste modus seruandus est quatenus sic nutriatur caro ut seruiat, et iterum sic reprimatur ut non superbiat; sic seruetur necessitas nature, ut abscindatur superfluitas concupiscentie.

Qui autem aliquid habebant in seculo quando ingressi fuerint monasterium, libenter uelint illud esse commune.

Hoc fecerunt primitiue Ecclesie fratres. Dignum enim eis uidebatur, ut qui communem habebant gratiam, communem haberent et substantiam; et  quibus unus erat spiritus, unus esset et sumptus. Bene autem additum est hoc uerbum libenter, quia hilarem datorem diligit Deus . Libenter debemus terrena dare, ut possimus celestia comparare. Regnum enim celorum tantum ualet, quantum habes. Nihil uilius cum emitur, nichil carius cum possidetur. Duo sunt que relinqui oportet propter Deum, facultatem scilicet possidendi, et uoluntatem habendi: Hinc est quod Dominus ait in Euangelio: Qui non renuntiat omnibus que possidet, non potest meus esse discipulus . Et iterum. Qui uult uenire post me, abneget semetipsum . Illud pertinet ad substantiam, hoc ad uoluntatem. Non enim sufficit exteriorem relinquere substantiam, nisi interiorem abscindamus concupiscentiam.  Unde et subditur:

Qui autem non habebant, non ea querant in monasterio, que nec foris habere potuerunt.

Etiam illi qui nichil habebant foris, habent intus quod relinquere possunt propter Deum scilicet uoluntatem habendi. Unde scriptum est: Non concupisces . Plus enim attendit affectum Deus quam censum. Hinc per Sapientem dicitur: Fili, da mihi cor tuum . Quod fieri non potest nisi prius carnalis appetitus resecetur. Primum ergo iubemur habita deserere; deinde terrena non querere, ut postea liberius ad celestia possimus anhelare. Et ne uideretur pauperibus seculi qui conuertuntur, necessaria non debere ministrari,  quia nichil in monasterio querere precipiuntur, subiunctum est:

Sed tamen eorum infirmitati quod opus est tribuatur, etiam si paupertas eorum, quando foris erant, nec ipsa necessaria poterat inuenire.

Siue enim diuites sint, siue pauperes, siue nobiles, siue ignobiles: quicunque accedunt ad seruitium Christi; iustum est ut uiuant de annona Christi. Dignus est enim operarius mercede sua .

Tamen non ideo putent se esse felices, quia inuenerunt uictum et tegumentum, quale foris inuenire non potuerunt.

Multi enim ad conuersionem ueniunt non tam propter anime salutem, quam propter corporis necessitatem;  qui non Deum colunt, sed uentrem suum, de quibus ait Apostolus. Quorum Deus uenter est . Talibus Dominus dicit in Euangelio: Amen dico uobis, queritis me non quia uidistis signa, sed, quia manducastis ex panibus meis . Horum talium tota est intentio atque felicitas ut bene pascantur, bene uestiantur, et bene sit eis temporaliter. Et quia terrena appetunt, celestibus priuantur. Receperunt enim, sicut Dominus ait, mercedem suam . Unde summopere cauendum est, ne temporalibus adhereamus bonis. Ideo Psalmista nos admonet, dicens: Diuitie si affluant, nolite cor apponere . Terrena quidem nobis in usu esse debent, celestia autem in desiderio. Est enim quedam admirabilis et magna multitudo  dulcedinis Dei quam habet in se, de qua dictum est: Quia oculus non uidit, nec auris audiuit, nec in cor hominis ascendit, que preparauit Deus diligentibus se . Unde scriptum est: Satiabor cum apparuerit gloria tua . Illa ergo satietas debet esse nostra felicitas.



CAPUT II. DE HUMILITATE.

Nec erigant ceruicem, quia sociantur eis ad quos foris accedere non audebant; sed sursum cor habeant et terrena uana non querant, ne incipiant monasteria diuitibus esse utilia non pauperibus, si diuites illic humiliantur et pauperes inflantur.

Ceruicem erigere signum superbie est. Si superbis  angelis non fuit utile celum, constat quia superbis hominibus non erit utile monasterium. Et si sanctus sit locus, si sanctus sit habitus, si sancta opera uideantur, totum ex uitio superbie inutile habebitur. Superbia enim casum habet. Ideo sanctus Dauid orat ad Dominum ut non ueniat ei pes superbie, quia ibi ceciderunt qui operantur iniquitatem: expulsi sunt nec potuerunt stare . Quo contra utilia sunt humilibus monasteria. Ipsi enim sunt docibiles Dei, sicut scriptum est: Docebit mites uias suas . Itemque: Qui emittit fontes in conuallibus ; id est gratiam suam prestat humilibus. Ipsi quidem bona que faciunt non amittunt, quia custodem uirtutum humilitatem non deserunt. Et quia iuxta euangelicum preceptum  recumbunt in nouissimo loco, et secundum prophetam eligunt abiecti esse in domo Domini; ideo ab ipso merentur exaudiri sicut scriptum est: Omnis qui se exaltat humiliabitur; et qui se humiliat exaltabitur . Et iterum: Superbis Deus resistit; humilibus autem dat gratiam .

Rursus etiam illi, qui aliquid uidebantur esse in seculo, non habeant fastidio fratres suos, qui ad illam sanctam societatem ex paupertate uenerunt. Magis autem studeant non de parentum diuitum dignitate; sed de pauperum fratrum societate gloriari.

Summopere cauere debent fratres, qui ad sanctam societatem et communem uitam uenerunt, ut non habeat alter alterum fastidio, quamuis eo ditior sit,  siue nobilior, siue sapientior. Quoniam sicut dicit Apostolus: Infirma mundi elegit Deus et ignobilia et contemptibilia, ut non glorietur omnis caro in conspectu eius , scilicet neque potens in potentia sua; neque sapiens in sapientia sua, neque diues in diuitiis suis. Non enim est personarum acceptio apud Deum . Nam idem Dominus diues in omnes qui inuocant eum. Bene autem non de dignitate diuitum parentum, sed de societate pauperum fratrum precipimur gloriari, quoniam ipse qui diues est in gloria sua pauper factus est pro nobis. Non diuitibus sed pauperibus dignatus est sociari; ut et nos pauperes simus propter ipsum, quoniam pauperibus promissum est regnum celorum. Gloriari quidem de diuitiis pertinet ad uanitatem  mundi; de paupertate uero gloriari pertinet ad beatitudinem.

Nec extollantur si communi uite aliquid de suis facultatibus contulerint; nec de suis diuitiis magis superbiant, quia eas monasterio partiuntur, quam si in secuto fruentur.

Ex precedenti sententia et iis que sequuntur, nobis duo genera superbie designantur. Unum carnale, aliud spirituale. Nam pauperes fastidire et de nobilitate gloriari ad superbiam pertinet, que inter homines seculares frequenter solet euenire. De operibus misericordie se extollere superbia spiritualis, que solet etiam spirituales corrumpere. Magis autem timenda est superbia spiritualis quam carnalis,  quia se extollere de bono opere aut de uirtute, ab alto cadere est. Et quanto altior est ascensus, tanto periculosior est casus. Dominus dicit in Euangelio: Cum facis eleemosynam, nesciat sinistra tua quid faciat dextera tua, ut sit eleemosyna in abscondito; et ille qui uidet in abscondito reddet tibi . Per dexteram recta operatio; per sinistram fauor mundi atque elatio designatur; ex his uerbis admonemur ut recta que agimus abscondere ab elatione studeamus, alioquin mercedem non habebimus apud Patrem nostrum. Deinde ostendit quantum sit uitium superbie; cum subiungit.

Alia quippe quecunque iniquitas in malis operibus exercetur, ut fiant; superbia uero etiam bonis operibus insidiatur, ut pereant.

 Ex hoc apparet quia ceteris, uitiis maior est superbia. Per uitia enim et uirtutes exterminat humanam mentem; superbia Deo et hominibus odibilis est, de qua scriptum est: Initium omnis peccati superbia . Prima est in peccando; ultima remanet in conflictu. Nam cum seruus Dei cetera uitia superauit; et iam ad uirtutum alta conscenderit; adhuc habet pugnam contra superbiam, quam nisi expugnauerit, in ceteris frustra laborauit. Cum ergo foris bona agimus, intus cor ab elatione custodiamus; quia nulla Deo placet cum superbia operatio. Unde Scriptura nos admonet dicens: Omni custodia custodi cor tuum, quia mors et uita ab ipso procedit .

Et quid prodest dispergendo dare pauperibus et  pauperem fieri, cum anima misera superbior efficitur diuitias contemnendo, quam fuerat possidendo?

Non prodest nobis nostra relinquere, nisi relinquamus et nos. Non enim dicit Dominus: Beati pauperes rebus, sed spiritu, quoniam ipsorum est regnum celorum . De contemptu rerum quisque debet esse humilior non superbior, et melius esset ut eas in seculo retineret quam sic relinqueret, ut inde in monasterio superbiret. Sicut ergo illa anima est beata que sua propter Dominum pauperibus diuidit ut humilietur, ita est illa misera que inde extollitur. Infelix profecto est qui per iter uirtutum tendit ad uitia, et unde premium habere debuit, inde tormentum incurrit. Omnis quippe superbus tanto in  imo est, quanto in altum se erigit, tantoque profundius labitur, quanto excelsius eleuatur. Resecatis quibusdam uitiis ad unanimitatem redit, quam primo commendauit, dicens.

Omnes ergo unanimiter et concorditer uiuite, et honorate in uobis Deum inuicem, cuius templa facti estis.

Unanimiter uiuimus si unum in Deo animum habeamus, quemadmodum primitiua Ecclesia, cui cor erat unum et anima una. Quod ait unanimiter, pertinet ad uoluntatem. Quod uero subdit concorditer, pertinet ad bonos mores. Hic est rectus ordo uiuendi, primum ut sit uoluntas una, deinde concors uita. Frater qui uult concorditer uiuere, prius debet prauos mores deponere, ne sit peruersus, inordinatus,  indisciplinatus, ne anxietate sua ceteros premat, deinde ita debet librare actus suos et totam uitam suam, ut concordare possit secundum Deum cum quibus uiuit. Sunt ergo nonnulli qui, postquam seculum relinquunt, proprias uoluntates sequi uolunt. Et rursus sunt plerique qui in suis actibus appetunt secularibus apparere. Ideo dictum est: Omnes ergo unanimiter et concorditer uiuite. Deum autem in nobis inuicem honoramus, si nos inuicem propter ipsum diligamus, si precepta eius sollicite custodimus et efficimur sanctum templum eius per inhabitationem Spiritus eius in nobis. Nostrum est Deum honorare, Dei est nos inhabitare et illustrare per gratiam

 Nec extollantur si communi uite aliquid de suis facultatibus contulerint, etc., usque fruerentur.

Melius est res suas in seculo tenere, quam eas ita in monasterio distribuere, ut uelint se inde extollere. Nam si extolluntur, deiiciuntur. Quisquis enim in eo quod bene agit intumescit, eo ipso tramite quo proficit cadit. Bona quippe actio cum elatione non eleuat, sed grauat. Beata est ergo illa anima que potest dicere cum Propheta: Domine, non est exaltatum cor meum, neque elati sunt oculi mei, neque ambulaui in magnis, neque in mirabilibus super me . Felix plane est qui non habet occultam superbiam in corde, nec apertam corpore, nec in uultu, nec in habitu, neque in sermone, neque in opere, neque in ceteris motibus suis. Et si non  ambulat in magnis, id est si se non reputat inter magnos, quod nobilis fuerit aut potens, aut quod diuitias suas communi uite contulerit, aut quod in aliquo officio sit utilis. Et si non ambulat in mirabilibus super se, ut de religione et sanctitate desuper a Deo sibi collata non uelit apparere tanquam admirabilis atque laudabilis. Raro tamen inuenitur aliquis, qui ex his aliquam commotionem non habeat. Ut autem ista omnia superbie genera possit seruus Dei superare, semper de se debet humiliter sentire et non exaltare animam suam, sed in humilitate reprimere, iuxta quod scriptum est: Quanto maior es, tanto humilia te in omnibus . ualde enim timenda sunt uerba que sequuntur: Alia enim quecunque  iniquitas, etc. Auaritia enim non exercetur nisi in malis operibus. Luxuria non exercetur nisi malis operibus, similiter et cetera uitia. Sola superbia etiam bonis operibus insidiatur ut pereant. Ideo Phariseus perdidit bona sua, quia se egisse iactanter protulit. Augustinus: Sunt quidam qui de contemptu uane glorie uanius gloriantur. Similiter sunt plerique qui de contemptu diuitiarum uanius extolluntur, de quibus subiungitur:

Et quid prodest dispergendo dare pauperibus et pauperem fieri, cum anima misera superbior efficitur diuitias contemnendo quam fuerat possidendo?

Ac si aperte diceret. Quid prodest paupertas cum superbia? Melior est diues humilis quam superbus pauper. Melior est peccator humilis quam iustus  elatus. Debet ergo in omnibus esse seruus Dei prouidus et circumspectus, primum ne mala agat, deinde ne bona negligat, postmodum ne in nobis que facit intumescat; quia tunc sunt ueraciter bona que agimus, si ea semper in humilitate custodimus Et tunc ueraciter sumus pauperes Christi, si humiles sumus pro amore Christi. Et: Beati pauperes spiritu, quoniam ipsorum est regnum celorum . Unde aperte subiungitur:

Omnes ergo unanimiter et concorditer uiuite, et honorate in uobis Deum inuicem, cuius templa facti estis.

Paupertas quippe, et humilitas generant caritatem. Charitas uero unitatem nutrit; unitas uero et  concordia efficiunt nos templum Dei. Et tunc ueraciter Deum honoramus, quando unanimiter et concorditer uiuimus. Tunc enim ostendimus quia sumus discipuli Christi si tenemus unitatem caritatis Christi. Hinc est quod Dominus ait: In hoc cognoscent omnes quia mei estis discipuli, si dilectionem habueritis ad inuicem .



CAPUT III. DE ORATIONE ET IEIUNIO.

Orationibus instate horis et temporibus constitutis.

Ante tempus orare est prouidentia. In tempore constituto orare est obedientia. Tempus orandi preterire est negligentia. Tanto crebrior debet esse oratio, quanto utilior. Instanter et ardenter orare debemus. Magna enim sunt bona que promittit nobis  Deus. Nam oculus non uidit, nec auris audiuit, nec in cor hominis ascendit, que preparauit Deus diligentibus se . Non uult bona sua querendi et inueniendi facilitate uilescere. Pretiosa et desirabilis merces auidum negotiatorem inquirit. Ideo nos Dominus hortatur in Euangelio dicens: Petite et dabitur uobis, querite et inuenietis, pulsate et aperietur uobis . Non enim otiosis, tepidis et negligentibus promittitur regnum Dei, sed sicut dicit Scriptura: Regnum celorum uim patitur, et uiolenti rapiunt illud . Amat Deus instantiam et importunitatem in prece. Si magna sunt bona, non debent esse desideria parua. Cum magnitudine premiorum concordare debet magnitudo desideriorum. Quod si ad primas lacrymas non exaudit Dominus; nec sic quidem  a querendo et pulsando desistendum est; sed tanta potius perseuerandum instantia tantoque obstinato clamore frequentandus est Saluator, donec impleat orantis desiderium. Quod si quisquam nostrum conscientiam suam uel cogitationem suam aut actionem uitiorum sorde sentit inquinatam; misericordiam Redemptoris continuis debet flagitare lamentis, sanctorumque intercessiones et auxilia postulare, quod si ad exemplum Chananee mulieris in orando persistamus, fixique maneamus, aderit gratia Redemptoris nostri que cuncta in nobis errata corrigat, immunda sanctificet, turbulenta serenet. Fidelis enim et iustus est ut remittat nobis peccata nostra, ut emundet nos ab omni iniquitate, si ad illum sedula montis uoce clamemus. Et ut secrete et  quiete possint orare fratres, ideo subiungitur:

In oratorio nemo aliquid agat nisi ad quod factum est, unde et nomen accepit, ut si etiam forte aliqui preter horas constitutas  orare uoluerint, non eis sint impedimento, qui ibi aliquid agendum putauerint.

Ideo Dominus noster uendentes et ementes eiecit de templo dicens: Domus mea domus orationis uocabitur ; ut doceat in Dominica domo nichil aliud esse agendum quam orandum. Ad hoc enim omnis ecclesia constituitur ut in ea oretur. Ipsa enim est domus Dei et porta celi. Ibi peccatores reconciliantur, et iusti sanctificantur; ibi explentur diuina mysteria et tractantur celestia sacramenta.  Unde Salomon ait: Domine, si conuersus fuerit populus tuus et orauerit ad sanctuarium tuum, tu exaudies eos et dimittes peccata eorum . Et ideo summopere cauendum est ne aliquid in sanctuario fiat quod aut oculos diuine maiestatis offendat aut ibi orare uolentes impediat. Qualiter autem orare debemus ostenditur cum subinfertur.

Psalmis et hymnis cum oratis Deum: hoc uersetur in corde quod profertur in uoce.

Psallentium in ecclesia mens concordare debet cum uoce, ut impleatur illud Apostoli: Psallam spiritu; psallam et mente . Orandi perseuerantia ita solum meretur esse fructifera; si quod ore precamur, hoc mente meditemur. Sepe namque oramus et alibi corde intendimus, nec ipsum quod  dicimus recolimus. Sed illam Deus non exaudit orationem, cui qui orat non intendit; quod instinctu diaboli sepe fieri solet. Sciens autem utilitatem orandi, et nobis inuidens gratiam impetrandi, immittit orantibus cogitationum tumultus, ut mentem ab oratione diuidat et fructum orationis tollat. Contra cuius malitiam debemus habere mentis constantiam, ut quanto plus cogitationum turba nos impugnat, tanto robustius mens nostra in sui status rectitudine fixa permaneat. Multum enim iuuat ad orationis puritatem si in omni loco et tempore nos ab actibus illicitis temperemus; si semper ab otiosis sermonibus auditum pariter castigemus et linguam; si in lege Dei ambulare et testimonia eius assuescamus toto corde scrutari. Quecunque sepius agere  loqui, audire, solemus; eadem necesse est ad animum quasi solitam propriamque recurrant sedem.

Et nolite cantare nisi quod legitis esse cantandum. Quod autem ita scriptum est ut non cantetur, non cantetur.

Non enim decet ut cantus ecclesiasticus fieri debeat secundum arbitrium diuersorum, sed firmiter seruandum est secundum scripta et instituta maiorum. Similiter cetere consuetudines monasterii cum auctoritate et discretione ordinande sunt. Si quid autem mutari oportet aut constitui, non debet hoc cito fieri aut leuiter; nec arbitrio tantum duorum uel trium, sed conuocatis fratribus sicut sanior pars canonice congregationis decreuerit ordinandum  est. Et sciendum quod auctoritas ecclesiastica in omnibus magis imitanda est quam ratio, quoniam auctoritas semper obedientie et humilitatis est; ratio uero nonnunquam presumptionis. Hoc autem seruandum est in ordine ut semper maturitas ac grauitas teneatur. Nunquid leuitate usus sum, ait Apostolus, ut apud me sit est et non?  Honestum quippe est et religiosum non facile quidquam aut leuiter uariare.

Carnem uestram domate ieiuniis et abstinentia esce et potus, quantum ualetudo permittit.

Caro quidem concupiscit aduersus spiritum, et spiritus aduersus carnem; sed, ne caro possit preualere, spirituales uiri per uirtutem spiritus eamdem concupiscentiam debent reprimere; quia,  quando caro domatur, spiritus roboratur. Sed cum adiungitur quantum ualetudo permittit, uirtus discretionis commendatur. Pereunt enim ipsa bona nisi cum discretione fiant. Tantum ergo debet quisque carnem suam domare per abstinentiam, quantum ualetudo permittit nature. Qui carnem suam supra modum affligit, ciuem suum occidit. Si plus quam oportet alimentis reficit, hostem nutrit. Sic ergo nutrienda est ut seruiat; sic domanda ut non superbiat. In omni abstinentia hoc semper attendendum est ut uitia exstinguantur, non caro.

Quando autem aliquis non potest ieiunare: non tamen extra horam prandii aliquid alimentorum sumat, nisi cum egrotat.

Primum uitium ex septem principalibus uitiis est  gula. Tentatio huius uitii aliquando fit de paruis rebus et uilibus. Nam primus homo tentatus est non de porco, sed de pomo; Esau non de gallina, sed de lenticula. Ipse Saluator noster non de carne, sed de pane. Sunt autem huius uitii tria genera. Unum genus est quando cibo uel potu quis immoderate utitur. Alterum genus est quando nimis delicatum cibum uel potum quis desiderat. Tertium genus quando extra horam cibum uel potum uult quis sumere. Extra horam credimus esse usque ad tertiam. Nam usque ad istam horam non decet fratrem comedere aut bibere nisi egrotet. Aegrotanti omni hora licet. Infirmis enim non est lex posita. Non ieiunantibus nec tamen infirmantibus rectam reficiendi intelligimus ab hora tertia usque ad sextam; ieiunantibus uero ab  hora nona usque ad uesperam. Cum Apostolus precipiat ut omnia honeste et secundum ordinem fiant . Nec tantum cibo et potu temperate uti oportet; sed etiam horas constitutas obseruare, ne cui de uita nostra prebeamus offendiculum. ualde indecens est si nos reprehensibiliter uiuimus, qui formam recte uiuendi aliis demonstrare debemus.



CAPUT Iu. DE REFECTIONE UTRIUSQUE HOMINIS.

Cum acceditis ad mensam, donec inde surgatis, quod uobis secundum consuetudinem legitur, sine tumultu et contentionibus audite, ne sole uobis fauces sumant cibum, sed et aures esuriant Dei uerbum.

 Ille esuriunt Dei uerbum qui desiderant audire. Multi sacram lectionem audiunt, qui tamen ab ipsa lectione uacui recedunt; nullum ubi affectum habent, nullum saporem sentiunt: quidquid audiunt facile amittunt. Iudicium est illis audire quod audiunt. Quo contra scriptum est: Beati qui esuriunt et sitiunt iustitiam, quoniam ipsi saturabuntur . Ideo saturabuntur quia prius esurierunt. Esuriendo enim homo dignus efficitur ut postmodum satietur. Primum ergo preparare debemus cor nostrum ad esuriendum et desiderandum uerbum Dei; aderit diuina gratia que nos intus perfundat et dulcedine atque sapore spirituale reficiat, et delectet nos cantare, quam dulcia faucibus meis eloquia tua,  Domine, super mel ori meo, et Bonum mihi lex oris tui super millia auri et argenti . Non solum debemus esse participes mense corporalis sed spiritualis, nec tantum sumere cibum corporis sed anime. Et quanto melior est anima quam corpus, tanto amplius nos delectare debent alimenta anime quam corporis. Quoties nobis diuina Scriptura legitur aut exponitur, cogitare debemus quia esca spiritualis est, que a Deo nobis mittitur ad reficienda corda nostra ne deficiamus in uia, et ad roborandos nos contra tentationes diaboli et pericula huius seculi. Talem cibum nos oportet incessanter esurire atque in mente iugiter retinere, ut possimus dicere cum Propheta: In corde meo abscondi eloquia tua ut non peccem tibi . Qui in corde suo sacrum  eloquium abscondit, uitalis ei cibus anime est, qui a morte, id est a peccato defendit, et insuper ad uitam eternam perducit. Iam quid de infirmis subiungat audiamus.

Qui infirmi sunt ex pristina consuetudine si aliter tractantur in uictu, non debet aliis molestum esse, nec iniustum uideri eis, quos aliqua consuetudo fecit esse fortiores.

Ac si aperte dicat, fortiores non debent contristari si infirmos uident misericordius tractari; imo, quia fortiores sunt, in se debent abstinentie seruare rigorem, et aliorum imbecillitatem equanimiter portare per compassionem.

Nec illos ditiores putent, quia sumunt quod non  sumunt ipsi, sed sibi potius gratulentur, quia ualent quod non ualent illi.

Melius est enim abstinere quam plus sumere. Nam illud est uirtutis, hoc infirmitatis. Gratulari quisque sibi debet qui domo gratie diuine tam sanus est et ualidus, ut possit sibi sufficere communis aliorum cibus et potus, qui nichil delicatum querit, [.....]it superfluum. Quanto enim quisque minus appetit, quanto arctius uiuit, tanto beatior existit. Arcta enim et angusta est uia que ducit ad uitam. Gaudeat igitur qui potest parce uiuere propter Christum. Parca enim uita occidit uitia, libidinem exstinguit, uirtutes nutrit, animum roborat, mentem ad celestia subleuat.

Et si eis qui uenerunt ex moribus delicatioribus ad  monasterium aliquid alimentorum, uestimentorum, operimentorum datur, quod aliis fortioribus et ideo felicioribus non datur; cogitare debent quibus non datur, quantum de sua seculari uita illi ad istam uitam descenderint, quamuis usque ad aliorum qui sunt corpore firmiores frugalitatem peruenire non potuerint.

Quare hec debent cogitare? scilicet ut ex ratione cognoscant, quia iustum est, ut hi qui plus descenderunt plus accipiant. Et cum hoc iustum esse cognouerint, non uelint omnes accipere quod paucos uiderint accipere. Tolerandi enim sunt qui minus possunt. Et hoc est quod subiungit.

Nec debent omnes uelle quod paucos uident amplius,  non quia honorantur, sed quia tolerantur, accipere; ne contingat detestanda peruersitas, ut in monasteriis, ubi quantum possunt fiunt diuites laboriosi, fiant pauperes delicati.

ualde quippe detestabile est, ut ibi fiat pauper delicatus, ubi fieri appetit diues laboriosus, id est abstinens. Quod tamen sepe uidemus fieri in pluribus uel contingere. Multi enim quanto nobiliores et delicatiores fuerint in seculo, tanto postmodum abiectius et districtius uiuunt in monasterio. Et plerique quanto abiectores et pauperioris fuerunt, tanto plus deinde in monasterio extollentiam et delicationes querunt. Sed, sicut diximus, ualde detestabile et peruersum est, ibi pauperem delicias querere, ubi diues pro amore Dei abstinendo  nititur laborare. Ille seruit uentri, iste spiritui; ille per latam et spatiosam uiam tendit ad penam, site per arctam et angustam uiam tendit ad gloriam.



CAPUT u. DE INFIRMIS PROCURANDIS.

Sane quemadmodum egrotantes necesse habent minus accipere ne grauentur, ita et post egritudinem sic tractandi sunt ut citius recreentur, etiamsi de humillima seculi paupertate uenerint, tanquam hoc illis contulerit recentior egritudo quod diuitibus anterior consuetudo.

Sed quedam egritudines sunt in quibus si cibus sumitur non iuuat sed grauat, et tunc necesse habent  egrotantes minus accipere ne grauentur. Exposita autem egritudine sic tractandi sunt ut citius recreentur. Et in hac recreatione fratrum non debet esse acceptio personarum, non debet contemni humillima paupertas in his que postulat humana necessitas, cum hoc eis tribuat recens egritudo, quod diuitibus anterior consuetudo. Qui enim misericors est in alium, Deus misericors est in illum. Unde ipse ait: Beati misericordes, quoniam ipsi misericordiam consequentur . Beatus quoque Ioannes dicit: Qui uiderit fratrem suum necessitatem habere et clauserit ab eo uiscera sua, quomodo caritas Dei manet in eo?  Si ergo caritatem Dei uolumus habere, debemus in fratribus nostris misericordie opera exercere. Quod cum agimus, procul dubio ei  seruimus qui electis suis dicturus est in iudicio: Infirmus fui et uisitastis me; esuriui et dedistis mihi manducare , etc., his similia. Quibus merces inde impenditur, cum dicitur: Percipite regnum quod uobis paratum est ab origine mundi . Cum ergo fratribus nostris propter Deum seruimus, ipsum regnum celorum requirimus; et si opera sunt transitoria, merces tamen manet eterna.

Sed cum uires pristinas reparauerint, redeant ad feliciorem consuetudinem suam.

Felix consuetudo est carnalia desideria que militant aduersus animam, abscindere, felix consuetudo est abstinere, felix consuetudo corpus suum castigare et in seruitutem redigere.

 Que famulos Dei tanto amplius decet, quanto minus indigent, ne cibi eos teneat uoluptas iam uegetatos, quos necessitas leuarat infirmos.

Ad leuandam infirmitatem necessarium est carnis curam agere, que uidelicet caro postquam uegetata fuerit, oportet eamdem curam carnis resecare, ne famulos Dei teneat cibi uoluptas, ne seruiant gule qui debent anime deseruire. Quanto ergo minus indigent, tanto amplius decet ne cibi eos uoluptas teneat, ne gule uitium anime uirtutes tollat. Nullus palmam spiritualis certaminis apprehendit, qui non in semetipso prius per afflictam uentris concupiscentiam carnis incentiua deuicerit. Neque enim ad conflictum spiritualis certaminis assurgitur, si non prius intra nosmetipsos hostis positus gule uidelicet  appetitus edomatur, quia si non prius ea que nobis uiciniora sunt, prosternimus, inaniter ad ea que longe sunt impugnanda transimus. Multi ordinem certaminis ignorantes edomare gulam negligunt, et ad spiritualia bella consurgunt, qui etiam aliquando multum que magne fortitudinis sunt faciunt. Sed dominante gule uitio per carnis illecebram omnia que fortiter egerunt, perdunt, et dum uenter non restringitur, per carnis concupiscentiam simul cuncte uirtutes obruuntur. Hoc signat quod muros Hierusalem princeps cocorum destruxit, quia uirtutes anime, dum non restringitur uenter, perdit. Ex Aegypto populus adductus in eremo occubuit, quia despecto manna cibos carnium petiit. Primogenitorum  gloriam Esau amisit, quia magno astu desiderii uilem cibum, id est lenticulam, concupiuit. Neque enim cibus, sed appetitus in uitio est. Unde et lautiores cibos plerumque sine culpa sumimus, et abiectiores non sine reatu conscientie degustamus. Ea itaque sumenda sunt que nature necessitas querit, et non ea que edendi libido suggerit.

Illos estiment ditiores qui in sustinenda parcitate fuerint fortiores.

Ex fortitudine parcitatis deprimuntur uitia carnis, ex mortificatione uitiorum procedit pullulatio uirtutum. Ipse sunt uere diuine quibus ditantur anime continentium. Unde et subditur:

Melius est minus egere quam plus habere.

Melius est aliquid egestatis propter Dominum  sustinere., quam superabundare. Nam egestas que propter Dominum est, generat humilitatem; que est initium omnium honorum; abundantia uero parit superbiam, que est initium omnium malorum. Seruus ergo Dei ut uoluntatem atque appetitum carnis possit reprimere, semper debet ad minus tendere ut ipsorum alimentorum et uestimentorum minus uelit habere etiam quam necesse sit. Adiutorem quippe habemus interne intentionis hunc hominem quem exterius gestamus, et si ipsi insunt lasciuie, ipsi tamen affectus suppetunt operationis bone. Unde necesse est ut interior homo noster equus quidem arbiter presideat inter se et eum quem exterius gestauit, quatenus ei homo suus exterior et semper ad  debitam ministerium seruire sufficiat, et nunquam superbe libera ceruice contradicat.



CAPUT uI. DE HABITU EXTERIORI ET INTERIORI

Non sit notabilis habitus uester, nec affectetis uestibus placere sed moribus.

Fecit iste uir sanctus quod docuit: scriptum est enim quia uestimenta eius et calceamenta nec nitida nimium, nec abiecta plurimum, sed ex moderato et competenti habitu erant. Ipse quoque de se legitur dixisse. Fateor quia de pretiosa ueste erubesco. Non decet hanc professionem, nec decet hanc admonitionem; non decet hec membra, non decet hos canos. Hinc Dominus in Euangelio: Ecce qui mollibus  uestiuntur in domibus regum sunt . Mollia dicuntur uestimenta eo quod mollem efficiunt animum. Mollibus uestimentis regia delectatur domus, asperis et humilibus Christi delectatur Ecclesia. Talia debent esse uestimenta clericorum, in quibus nichil notari possit nouitatis, nichil quod pertineat ad superbiam et inanem gloriam. Non tenera uestis sacerdotem, sed munditia mentis ornat clericum. Ornemus ergo nos spiritualibus ornamentis scilicet castitate, humilitate, mansuetudine, obedientia, patientia, caritate. Hec sunt indumenta, quibus anima potest celesti imperatori placere, non enim exteriorem sed interiorem pulchritudinem requirit inuisibilis sponsus. Sicut scriptum est: Omnis gloria eius filie regis ab intus . Nostre ergo diuitie,  nostra pulchritudo boni mores sunt. Et beata illa anima cui dicitur in Cantico canticorum: Quam pulchra es, amica mea, et macula non est in te!  Studeamus ergo inuisibili Domino placere non uestibus sed moribus, ut impleatur in nobis quod per Apostolum precipitur: Nolite conformari huic seculo, sed reformamini in nouitate sensus uestri . Etsi enim exterior noster homo corrumpitur, interior tamen renouatur de die in diem . Deinde subiungit de incessu, statu et ceteris motibus, dicens:

Quando procedetis simul ambulate, cum ueneritis quo itis simul state. In incessu, statu et omnibus motibus uestris nichil fiat quod cuiusquam offendat aspectum, sed quod uestram deceat sanctitatem.

 Sancta ergo perfectorum Ecclesia non solum floret honore religionis, sed etiam honestatis decore pollet, sicut scriptum est: Flores mei fructus honoris et honestatis ; religiosum quippe et honestum est, ut sicut simul habitant fratres; ita quoque simul ambulent et simul stent. Et Apostolus precepit ut omnia honestate et secundum ordinem fiant . Potest quoque in hac corporali coniunctione aliquid spirituale intelligi. Sanctorum quoque societas terribilis ut castrorum acies ordinata describitur. Castrorum namque acies cum ad bellum se preparat, prius se coniungere atque ordinare festinat, ne ab hostibus interrumpi aut penetrari ualeat. Sic nimirum nostra spiritualis acies  que bene coniuncta et ordinata simul stare, simul ambulare precipitur, contra diabolum quotidie munitur ad bellum, ut uidelicet ex sua coniunctione terreat antiquum hostem, qui in seruis Dei nichil tam timet quam concordie unitatem. Sed ualde notandum est quod dicitur

In omnibus motibus uestris nichil fiat quod cuiusquam offendat aspectum, sed quod uestram deceat sanctitatem,

Sic uiuere debent canonici ut a nemine iuste ualeant reprehendi. ualde enim incongruum est, ut ipsi reprehensibiliter uiuant; quorum ordo exigit ut ceteris formam sanctitatis ostendant. Nam ad eos hec sententia pertinet, qua dicitur: Estote sancti sicut et ego sanctus sum, dicit Dominus   uere sancti esse debemus qui nomen et habitum religionis et sanctitatis suscepimus, qui diuino cultui sumus mancipati, sacrisque altaribus Christi consecrati, et diuinis mysteriis ordinati. Ergo sic nos existimet homo ut ministros Christi et dispensatores ministeriorum Dei . Non precipit Apostolus tamen ut ita simus, sed sic nos existimet, inquit, homo. Non enim sufficit nobis uita sancta, nisi sit et fama bona. Nam uita bona nobis necessaria, propter nos, fama uero bona propter alios. Unde rursus ait Apostolus: Oportet nos ab his, qui foris sunt habere bonum testimonium . Sic ergo debemus uiuere ut uita concordet cum nomine, et professio teneatur in opere, ut si sanctus est ordo, sancta sit conuersatio, et sicut bene de  nobis dicitur, testimonio bone actionis comprobetur. Tunc enim religiose uiuimus, si illicitos motus sub disciplina cercemus, si membra et sensus nostros studeamus restringere, ut non possint lasciuie et leuitati deseruire, ut aspectus noster sit simplex et humilis, ne fixe aspiciat oculus quod illicite concupiscat animus, ut noster auditus sit purus et discretus, ea que superflua sunt et uana respuens, ea que Dei sunt gratanter suscipiens, ut sermo noster sit sale conditus, otiosa et nocua detestans, bona et uilia commendans, ut sit in corde munditia, in uultu pudicitia, in incessu grauitas, status cum reuerentia, motus cum maturitate, habitus cum religione, quatenus ubique resplendeat sanctitas, superemineat honestas, seruetur humilitas, in  omnibus motibus uestris nichil fiat quod cuiusquam offendat aspectum, sed quod uestram deceat sanctitatem.

Oculi uestri, etsi iaciantur in aliquam feminarum, in nulla figantur. Neque enim quando proceditis feminas uidere prohibemini, sed appetere uel ab ipsis appeti uelle criminosum est.

Unde Dominus in Euangelio: Qui uiderit mulierem ad concupiscendum eam, iam mechatus est in corde sua . Et quia per illicitum uisum concupiscentia oritur per quam integritas mentis uiolatur, necesse est ut semper seruus Dei uisum suum reprimat, ne per concupiscentiam et per immunditiam cordis Deum offendat. Sanctus Dauid  quia oculos in feminam iecit et fixit, illicito appetitu deuictus adulterium et homicidium perpetrauit. Si ergo tantus uir per incuriam oculorum cecidit, nos qui longe ab eius sanctitate distamus, tam mortale precipitium summopere timere debemus. Teneamus ergo sententiam beati Iob qua dicitur: Pepigi fedus cum oculis meis ut non cogitarem de uirgine . Quia enim sensit sanctus uir quod per exteriorem uisum interior animus corrumpitur, fecit pactum cum oculis suis ne incaute aspicerent quod illicite concupisceret. Non enim profecto uitium uincitur, nisi sollicite causa et opportunitas uitii caueatur. Hinc est quod Lot a Sodomis fugienti precipitur ut non retrospiciat, neque remaneat in omni circa regione, sed in monte saluum  se faciat. Quisquis enim perfecte appetit incentiua uitiorum fugere, ab aspectu et uicinitate ipsorum se debet alienum facere, atque ad alta uirtutum conscendere, ut tanto a uitiis remaneat extraneus, quanto ab eis uirtute et corpore elongatur. Et quod uisus sit causa concupiscentie ostenditur cum subditur.

Non solum tacito affectu, sed affectu et aspectu quoque appetitur et appetit concupiscentia feminarum.

Ac si aperte dicat: Non solum tacita uoluntate intus concupiscentia oritur, sed etiam per exteriorem aspectum generatur. Nisi enim sanctus Dauid feminam fixe inspexisset, in tantam carnis tentationem  minime incidisset. Hinc per prophetam dicitur: Ascendit mors per fenestras nostras . Mors anime est concupiscentia, domus interior mens nostra est, fenestre huius domus sunt quinque corporis sensus. Mors ergo per fenestram ascendit atque domos ingreditur, quando concupiscentie uitium per sensus prorumpit ad interiora mentis. Quapropter ne uitalis sensus per exteriorem appetitum intus intereat, opus est ut fenestras domus nostre tanta diligentia custodiamus, ut ipsum appetitum tanto facilius possimus compescere quanto nullum uitiis permittimus ingressum patere. ualde enim timenda est sententia que subditur.

Nec dicatis uos habere animos pudicos si habeatis oculos impudicos, quia impudicus oculus impudici  cordis est nuntius.

Sepe enim que intus lateant exteriora membra denuntiant, et frequenter per habitum corporis cognoscitur habitus mentis. Minor est autem culpa dum iacet in occulto, sed iam maior efficitur dum incipit apparere in publico.

Et sciendum quia impudicitia alia est carnalis, alia spiritualis. Spiritualis est que per delectationem cogitationum intus tantum agitur. Carnalis uero est que corporaliter completur. Fit autem multis modis. Nam, modo per uisum, modo per auditum, modo per tactum, modo per cogitationem, modo per locutionem, modo per operationem talibus fomentis nutritur et exercetur libido, et separatur anima a  Deo, fugitque castitas de moribus, exercetur in mentibus luxuria. Unde et subditur:

Et cum se inuicem sibimet etiam tacente lingua conspectu mutuo corda nuntiant impudica, et secundum concupiscentiam carnis alterutro delectantur ardore, etiam intactis ab immunda uiolatione corporibus, fugit ipsa castitas de moribus.

Castitas quippe de moribus fugit, dum libidinosa uoluntas conspectibus mutuis magis magisque inardescit. Etsi corpus ab immunda uiolatione non tangitur, ipsa tamen immunda uiolatio, uisu, affectu, cogitatione, delectatione perpetratur, ipsisque fomentis quasi quibusdam gradibus crescit peccatum. Cogitatio parua delectationem parit, delectatio consensum, consensus operationem, operatio consuetudinem,  consuetudo necessitatem. Apostolus enim legem peccati dicit esse in membris , que lex consuetudo est, quam peccando concipimus, et ab ea cum uolumus non discedimus, quia necessitatis uinculo per consuetudinem retinemur. Bonum est ergo culpam corrigere cum incipit apparere, quia si morari ceperit, immanitatem sceleris facit, et quid dicit Psalmista de huiusmodi? Prolongauerunt iniquitatem suam; Dominus iustus concidet cer uices peccatorum .

Nec putare debet, qui in feminam figit oculum et illius in se diligit fixum, ab aliis se non uideri cum hoc facit, uidetur omnino et a quibus se uideri non arbitratur.

Hoc uidemus frequenter de his qui culpas suas  uolunt abscondere, quod dum uitia quasi caute et latenter agere existimant, ipsi seipsos dum nesciunt demonstrant, et culpa que occulta esse creditur, ab aliis manifeste cognoscitur.

Sed ecce lateat et a nemine hominum uideatur, quid faciet de illo desuper inspectore, quem latere nichil potest? An ideo putandus est non uidere, quia tanto uidet patientius quanto sapientius?

In cunctis ergo que uel agendo uel loquendo uel cogitando delinquimus, aspectum superni iudicis uehementer formidare debemus, quia, si aliquando non apparent hominibus uitia nostra, illius tamen oculis nuda sunt omnia et aperta. Et hoc nos a culpa reprimere debet quia in eius iudicio nichil  inultum poterit remanere. Contra uitiorum incentiua debemus opponere inferni tormenta, et contra transitoriam delectationem perpetui ignis dolorem. ualde stultus est qui pro eo quod paruo tempore luxurie deseruit, suumque miserum desiderium paruis delectationibus pascit, et celestem perdit amenitatem et incurrit eternam damnationem.

Ille ergo uir sanctus timeat displicere, ne uelit femine male placere. Illum cogitet omnia uidere, ne uelit femine male uideri. Illius namque et in hac causa commendatus est timor ubi scriptum est. Abominatio est domino defigens oculum.

Ex quibus uerbis patet, quia si oculum in feminam figimus, Deo nostro, cui placere debuimus, abominabiles sumus. Et a quo debuimus recipere gloriam,  recipiemus penam. Quapropter necesse est ut si a nostris uitiis diuinus non separat amor, uel reprimat timor, etsi nos non delectant superna gaudia, uel terreant eterna supplicia. Sic homo recedere a peccato incipit, si timeat displicere auctori suo.

Si dicit aliquis: Quomodo timebo Deum? Si uis Deum timere, illum cogita omnia uidere. Titillat te mala conscientia, cogita quia Deus uidet te. Quidquid in te malum fuerit, pensa quia Deus totum conspicit. Quidquid egerimus, aut dixerimus, aut mente tractauerimus, semper attendamus super nos oculos Dei, semper timeamus displicere illi. Hec est uia iustitie, hec sunt primordia sapientie, sicut scriptum est: Initium sapientie timor Domini .  Sequitur: Quando ergo simul estis in ecclesia uel ubicunque ubi femine sunt, inuicem pudicitiam uestram custodite.

Magna est pudicitie uirtus et multum commendata in Scripturis diuinis. Hec uirtus celestis et spiritualis est. Nam hominem a terra subleuat, angelis sociat, Deo coniungit, de terreno celestem, de carnali spiritualem facit. Hec uirtus etiam humanam naturam transcendit. Nam quod homo pudicus est, quod castus, non tam uirtus humana facit quam diuina. Per hanc nos amat inuisibilis sponsus. Non enim placet Deo anima si non est casta, si non est pudica. Nam si immunditie et luxurie deseruit, abominabilis est ei et reproba. Pudicitie uirtus acceptabilis est Deo et hominibus. Hanc nobis inuidet,  hanc impugnare non cessat antiquus humani generis hostis. Ipse enim est persuasor immunditie et luxurie, plures corrumpit, non parcit clericis, non indulget monachis, et quod magis gemendum est, ipsos etiam religiosos prosternit.

Necesse est ergo summa uigilantia inuicem nostram pudicitiam custodire. Nam, si eam perdimus, totuin perdimus, etiam nosmetipsos. Qui perdit pudicitiam perdit animam, perdit Deum, perdit et semetipsum. Sed ad hoc in unum habitamus, ut nos inuicem custodiamus, inuicem corrigamus, inuicem erudiamur, ut quod quisque non potest per seipsum, possit per alium. Et quia nostra custodia non a nobis est, sed a Deo, bene subditur.

 Deus enim, qui habitat in uobis, etiam isto modo custodiet uos ex uobis.

Non enim sufficiens est nobis custodia nostra nisi etiam adsit diuina. Unde scriptum est: Nisi Dominus custodierit , etc. Nemo est qui pudicitiam possit custodire, aut in seipso, aut in alio, nisi per Deum. Sed si ipse habitauerit in nobis, poterimus per ipsum, quod non ualemus per nos. Sic ergo studeamus uiuere, ut nos in ipso et ipse in nobis dignetur habitare, ut iusti et casti possimus esse per ipsum, que uiuit et regnat Deus per omnia secula seculorum. Amen.



CAPUT uII. DE CORRECTIONE FRATRUM.

Etsi hanc de qua loquor oculi petulantiam in aliquo  uestrum aduerteritis, statim admonete ne cepta progrediantur, sed de proximo corrigantur. Si autem et post admonitionem iterum uel alio quocunque die idipsum eum facere uideritis, iam uelut uulneratum sanandum prodat, quicunque hoc potuerit inuenire. Prius tamen est alteri uel tertio demonstrandum, ut duorum uel trium possit ore conuinci; et competenti seueritate cerceri.

Hec sententia uerbis apostolicis concordat et euangelicis. Ait enim beatus Paulus: Si fuerit homo preoccupatus in aliquo delicto, uos qui spirituales estis, instruite huiusmodi in spiritu lenitatis . Et Dominus in Euangelio: Si peccauerit in te frater tuus, corripe eum inter te et ipsum solum, si te audierit lucratus es fratrem tuum. Si te non audierit,  adhibe tibi duos uel tres, ut in ore duorum uel trium stet omne uerbum , Summa quidem diligentia inuestiganda et corrigenda est culpa. Nam, si eam non emendamus in hoc seculo, damnabimur in futuro. Unde Apostolus: Horrendum est incidere in manus Dei uiuentis . Melius est ergo hic emendare uitam quam tunc perire. Qui amat corripi sapiens est. Unde scriptum est: Corripe sapientem et amabit te. Stultus autem si corripitur irascitur. Sed quid dicit Apostolus ad discipulum? Insta, inquit, opportune, importune . Opportune dicebat propter eos qui libenter audiebant uerbum predicationis. Importune propter eos qui inuiti audiebant. Similiter eos qui culpas redarguunt, quandoque oportet esse importunos, sed ista importunitas  non est ex ira, sed ex caritate, et sepe is qui conturbatur quia corripitur, cum cogitare ceperit, quanto eum amore frater suus reprehenderit, gaudet de reprehensione, et quod deliquit studet emendare.

Nec uos iudicetis esse maleuolos quando hoc indicatis. Magis quippe innocentes non estis, si fratres uestros quod indicando corrigere potestis, tacendo perire permittitis. Si enim frater tuus uulnus habet in corpore quod uelit occultari, cum timet secari, nonne crudeliter abs te sileretur, et misericorditer indicaretur? Quanto ergo potius debes manifestare, ne deterius putrescat in corde

Si crudelis est qui uulnus in corpore fratris celat, multo magis crudelis est, qui peccati uulnus in anima  fratris non indicat, et reus mortis illius existit, quem tacendo perire permittit. Sicut enim ille ex opere, ita iste damnatur ex taciturnitate. Quia si is crudelis est qui culpam non detegit, econtra ille misericors est qui eam non abscondit. Nec maiorem potest erga miserum misericordiam agere, quam pereunti uitam prestare. Magna quoque illi merces debetur ab Omnipotente a quo dictum est: Beati misericordes quoniam ipsi misericordiam consequentur . Et Iacobus ait: Qui conuerti fecerit peccatorem ab errore uie sue, saluabit animam eius a morte, et operiet multitudinem peccatorum . Quo autem ordine culpa debeat demonstrari, ostendit cum subiungit:

Sed, antequam aliis demonstretur per quos conuincendus  est si negauerit, prius preposito debet ostendi si admonitus neglexerit corrigi, ne forte possit secretius correctus non innotescere ceteris.

Culpa cum occulte committitur, ab aliis fratribus, qui eius culpe conscii sunt, hic qui deliquit frater secreto debet corrigi; quos si neglexerit audire, patri monasterii debet indicari, ut et ipse fratrem secreto corrigat, quatenus culpa, que adhuc latens est, si forte secretius corrigi potuerit, non omnibus innotescat. Si autem negauerit tunc testes adhibeantur, ut conuictus districtius iudicetur. Et hoc est quod subditur.

Si autem negauerit, tunc neganti adhibendi sunt alii etiam coram omnibus, ut possit non ab uno teste argui, sed a duobus uel tribus conuinci. Conuictus uero  secundum arbitrium prepositi uel etiam presbyteri ad cuius dispensationem pertinet arbitrium, debet emendatoriam subire uindictam.

Qui blande castigatus non corrigitur, necesse est ut acrius corrigatur. Cum dolore enim abscindenda sunt que leniter sanari non possunt. Qui autem admonitus secreto de peccato corrigi negligit, publice arguendus est, ut uulnus, quod occulte sanari nescit manifeste ualeat emendari. Manifesta autem peccata non sunt occulta ratione purganda. Palam enim arguendi sunt qui palam peccant, ut dum sanantur aperta obiurgatione, ii qui eos imitando deliquerunt corrigantur. Hic ergo qui secreto corrigi noluit, publice conuictus debet emendatoriam subire uindictam.

 Quam si ferre recusauerit, etiam si inde non abscesserit, de uestra societate proiiciatur. Non enim et hoc fit crudeliter sed misericorditer, ne contagione pestifera plurimos perdat.

Melius est enim, ut pro multorum saluatione condemnetur unus, quam per unius exemplum plurimi periclitentur. Hinc Dominus ait in Euangelio: Si oculus tuus scandalizauerit te, erue eum et proiice abs te. Expedit enim tibi ut unum membrorum tuorum pereat, quam totum corpus tuum mittatur in gehennam. Et si dextera manus tua scandalizauerit te, abscinde eam et proiice abs te . Per dextrum oculum aut dextram manum possumus intelligere aliquem nostrum necessarium amicum. Qui prouidet  in causis, oculus noster est; qui ministrat in necessariis, manus nostra est; qui si etiam prouidet in spiritualibus, noster dexter oculus est aut dextra manus. Talis et tam necessarius si ceteros in Dei seruitio scandalizauerit, de corpore, id est de societate est abscindendus. Melius est enim unius solatium perdere quam per unum totum corpus perire.

Et hoc quod dixi de oculo non figendo, etiam in ceteris inueniendis, prohibendis, indicandis, conuincendis, iudicandisque peccatis diligenter et fideliter obseruetur cum dilectione hominum et odio uitiorum.

Hinc idem beatus doctor alibi dicit: Sic diligendi sunt homines ut non diligantur eorum errores. Aliud est enim amasse quod facti sunt, aliud uero  odisse quod faciunt. Sunt nonnulli qui aliorum redarguunt culpas non tam ex caritate quam ex odii amaritudine, non tam ut eos corrigi uelint, quam ut odium quod in corde gestant exercere ualeant. Et hoc non est secundum Deum. Magis aut ad uindictam pertinet quam ad disciplinam. Caueant ergo ut neminem cum ira et indignatione, sed potius cum dulcedine et caritate redarguant. Et si aliquando culpa exigente sonat in uoce asperitas, semper tamen maneat in mente lenitas. Iuxta quod Apostolus precipit dicens: uos, qui spirituales estis, instruite huiusmodi in spiritu lenitatis . Bene autem subiungit: Considerans temetipsum, ne et tu tenteris . Attende enim teipsum qui alium reprehendis, quia peccator existis et fragilis, ne grauiter  tenteris si quem reprehendere conaris indignando potius quam compatiendo. Fiat ergo cum dilectione hominum et odio uitiorum, ita ut amor seruetur in corde erga hominem, et odium aduersus uitium, quia districtio debetur uitiis, compassio uero nature. Sequitur:

Quicunque autem in tantum progressus fuerit malum, ut occulte litteras ab aliquo uel quodlibet munus accipiat, si hoc ultro confitetur, parcatur illi et oretur pro illo.

Ideo progressum esse in malum magnum dicit fratrem qui occulte aliquid recipit, quia aliquid occultare, est ordinem infringere. Magnum malum incurrit qui ordinis sui preuaricator existit. Nisi propheta  sanctus magnum malum esse sciret quod Giezi discipulus suus a Naaman Syro munus occultum accepisset , nequaquam eum tam terribiliter passione lepre percuteret. Exemplo itaque suo nos docuit graui correctione dignum esse qui committeret simile peccatum. Tamen, si hoc ultro confitetur, parcendum est ei et orandum pro eo. Nam culpa leuior efficitur que confessione uoluntaria humiliter aperitur. Unde Dauid dicit: Dixi: Confitebor, et tu remisisti iniquitatem peccati mei .

Si autem deprehenditur et conuincitur, secundum arbitrium presbyteri uel prepositi grauius emendetur.

Quia si grauior est culpa, grauior competit disciplina.  Grauiter quippe et mortaliter offendit, qui malum quod agit etiam abscondit. De occultis litteris et munusculis beatus Hieronymus ita scribit: Occultas, inquit, litteras et sudariola et crebra munuscula sanctus amor non habet. Quisquis talibus delectatur, magna uanitate seducitur. Et quo plus delectatur infimis, eo amplius eiicitur a supernis. Ex huiusmodi autem mala grauia solent generari. Sed qui perfecte uitia cauere desiderat, non solum studet ut ea que per se mala sunt caueat, sed etiam illa refugit, unde etiam uel praua actio, uel mala opinio procedere possit. Nos uero quos oportet bene uiuere et bonum exemplum aliis demonstrare, non conuenit talia agere, unde quis possit uel malam suspicionem habere.



CAPUT uIII. DE CUSTODIA RERUM COMMUNIUM.


uestes uestras in unum habeatis sub uno custode uel duobus, uel quot sufficere possint ad eas excutiendas ne a tinea ledantur. Et sicut pascimini ex uno cellario, sic induamini ex uno uestiario.

Quia uestes precipit reponi sub uno custode uel pluribus, due uidentur cause. Prima uidelicet, ne per incuriam neglecte a tineis corrumpantur. Secunda, ne frater hanc ipsam uestem quam habet, in propriam se habere crederet, si in proprio loco sibi reponere liceret. Huic autem sententie uidentur uerba concordare, que sequuntur, ait enim:

Et si fieri potest ad uos non pertineat, quod uobis indumentum pro temporum congruentia proferatur;  utrum hoc recipiat unusquisque, quod deposuerat, an aliud, quod alter habuerat; dum tamen unicuique prout cuique opus est non negetur.

Ideo ait si fieri potest, ut si cui uideatur difficile, liceat ipsum, quod deposuerat uestimentum suscipere. Ad maiorem enim perfectionem pertineret si ad tantum contemptum sui quis peruenisset, ut eo solummodo, quod opus est corpori contentus esset, iuxta quod ait Apostolus: Habentes uictum et uestitum, his contenti esse debemus . Non determinat quantum uel quale, sed tantum ea notat que sufficiant nature. Nam in imperfectis plus semper uoluptas appetit, quam necessitas. Sicut autem ait beatus Augustinus, Humana natura modico contenta est, sed consuetudo multa addidit: uoluntas atque  uoluptas plura copulauit. Si quis Deum perfecte diligeret, si carnalibus desideriis omnino renuntiaret, multa resecaret superflua, que modo tenet quasi necessaria. Discamus ergo Deum toto corde diligere, quatenus per ipsius amorem studeamus, et contenti esse necessariis, et superflua resecare, ut dum quod opus est unicuique non negatur, ultra quod opus est a nemine requiratur. Charitas non querit que sua sunt; caritas communia anteponit; caritas facit esse abiectum in domo Dei. Hanc si quisquam perfecte possedit, etiam ex eo quod opus erit, sibimetipsi resecabit.

Si autem hinc inter uos contentiones, et murmura oriuntur, cum queritur aliquis se deterius accepisse quam prius habuerat, et indignum se esse qui non ita  uestiatur sicut alius frater eius uestiebatur; hinc uos probate quantum uobis desit in illo interiore sancto habitu cordis, qui pro habitu corporis litigatis.

Habitus cordis uestri sanctificatur per gratiam Dei; per inhabitationem Spiritus sancti, quando inest pax, caritas, bonitas, humilitas, patientia, concordia, mansuetudo, et alia huiusmodi. Hec sunt nostre interiores diuitie, scilicet boni mores et uirtutes. Sed si incipimus inter nos contendere, murmurare et litigare, statim ab his spiritualibus bonis uacui remanemus. uirtutes enim cum uitiis remanere non possunt. Nam fermentum modicum totam massam corrumpit . Hinc se debet quisque probare, et sollicite pensare quantum illi intus desit,  et quam magnum damnum incurrit, qui pro rebus transeuntibus, hoc unde debet esse beatus, perdit. ualde ergo nobis cauende sunt lites et contentiones, quia hec sunt opera carnis; et sicut ait Apostolus, Qui talia agunt regnum Dei non consequuntur . Ideo nos admonet in alio dicens: Nihil per contentionem aut inanem gloriam; superiores sibi inuicem arbitrantes, non ea que sua sunt singuli cogitantes, sed ea que sunt alterius . Plurimum enim ualent hec duo ad remouendas lites, et generandam concordiam, cum quis se inferiorem omnibus iudicat, et ea que sunt alterius, magis quam sua propria pensat. In his enim duobus humilitas et caritas commendatur; que non solum non discordare solent, sed etiam discordantes ad concordiam  reducere. Et quia hec que dicta sunt ad perfectiores pertinent, propter minus perfectos temperat sententiam cum subiungit:

Tamen si uestra toleratur infirmitas, ut hoc recipiatis, quod deposueritis, in unum tamen locum sub communibus custodibus habete, quod ponitis.

Ut uidelicet dum in communi loco reponitur hoc ipsum, quod in proprium usum suscipitur, non proprium esse, sed commune credamus.

Ita sane, ut nullus sibi aliquid operetur, sed omnia opera uestra in unum fiant maiori studio, et frequentiori alacritate, quam si uobis singulis faceretis propria.

Et inde apostolicam sententiam apponit, et exponit dicens:

Charitas enim, de qua scriptum est: Quod non  querit que sua sunt, sic intelligitur, quia communia propriis, non propria communibus anteponit.

Hec est causa quare nullus sibi operetur, sed in communi fiant maiori studio, et frequentiori alacritate, quam si essent propria. Hec causa, inquam, quia caritas non querit que sua sunt, sed communia propriis anteponit. Si caritas Christi non querit que sua sunt, nullus nostrum debet operari sibi Et si Christi caritas communia propriis anteponit, ergo maiori studio et frequentiori alacritate debemus agere communia quam si essent propria. Maior est enim fructus caritatis quam proprietatis. Nam quod oculus non uidit nec auris audiuit, hoc preparauit Deus diligentibus se .

Et ideo quanto amplius rem communem quam propria  uestra curaueritis, tanto amplius uos proficere noueritis, ut in omnibus quibus utitur transitura necessitas superemineat, que permanet, caritas.

Transitura quippe necessitas utitur temporalibus rebus, temporalibus studiis, in quibus debet semper caritas eminere, quia nullus potest placere Deo sine caritate. In cunctis ergo que agimus necesse est ut semper emineat caritas, quia ipsa est mater uirtutum, ipsa est radix omnium bonorum. Hec est uia sublimior qua tenditur ad celum, de qua Paulus apostolus ait: Adhuc excellentiorem uobis uiam demonstro . Multum proficit in hac caritate qui pro amore Dei cuncta que huius mundi sunt despicit, nichil sibi retinere appetit,  quidquid habet in commune diuidit. uere per excelsam uiam graditur, qui, calcatis terrenis, mente et desiderio ad celestia subleuatur. Charitas in amore Dei constat et proximi. Amor autem Dei tribus modis exprimitur, ut nichil remaneat in homine quod non diuine dilectioni subdatur. Nam Deum precipimur diligere ex toto corde, uidelicet ut omnes cogitationes nostras referamus ad Deum; ex tota mente , ut omnem rationem qua intelligimus et discernimus habeamus in ipsum; ex tota anima , ut omnes affectiones anime dirigamus ad Deum. In dilectione proximi duo seruanda sunt. Ut quod tibi non uis fieri aliis ne feceris . Et que uultis ut faciant uobis homines, et uos facite illis . Ex hac gemina uirtute dilectionis in  proximum omnes uirtutes oriuntur, quibus aut utiliter que sunt appetenda cupimus, et que uitanda sunt uitamus. Ex his duobus articulis congrue diligitur proximus, dum et beneficiis fouetur et nulla malitia leditur. In omnibus ergo quibus utitur transitura necessitas, debet semper eminere caritas. Quia quidquid agimus aut loquimur ad Dei caritatem debet respicere aut proximi, ut in omni nostra conuersatione, nostre intentionis summa uersetur semper in caritate. In his autem duobus preceptis tota lex pendet et prophete .

Consequens ergo est ut etiam cum quis suis filiis aut aliqua necessitate ad se pertinentibus in monasterio constitutis aliquam contulerit uestem siue quodlibet aliud inter necessaria deputandum, non occulte accipiatur,  sed sit in potestate prepositi, ut in rem communem redactum, cui necesse fuerit prebeatur.

In omni enim uita nichil licet occulte recipere uel recipi, nichil proprium retineri, sed si quid alicui datur reddendum est preposito, ut cui necesse fuerit prebeatur. Sic exstinguitur auaritia, sic superfluitas resecatur. Sic nutritur caritas et paupertas sancta custoditur, quia dum non licet terrena retinere, cogitur animus celestia cogitare. Sed sunt quidam qui grauiter conturbantur, cum ea que ab aliis suscipiunt, eis non permittuntur retineri. Amant munuscula, delectantur in propriis. Et sepe ex paruis et uilibus rebus tanto inardescunt desiderio, ut earum occasionibus concordiam fratrum soleant conturbare. Quod persuasione diabolica fieri dubium  non est. Callidus enim hostis omnium mores nouit et qualitates, atque eorum affectus discernit, et in eo unumquemque tentat in quo se magis preualere cognoscit. Nec curat utrum ex magno uel ex paruo decipiat, tantum ut caritatem fratris corrumpere ualeat. Debemus contra hostem callidum cauti et uigilantes esse, atque eius laqueos in omni rerum materia precauere, et omnia terrena quibus decipere potest, animi uirtute calcare, ut possimus cantare cum Propheta: Laqueus contritus est et nos liberati sumus . Sed quia quidam in hoc capiuntur, ideo subiunctum est:

Quod si aliquis rem sibi collatam celauerit, furti iudicio condemnetur.

 Apostolus dicit: Fures et latrones regnum Dei non possidebunt . Furtum enim criminale peccatum est, sicut scriptum est: Non adulterabis, non furtum facies, non falsum testimonium dices, etc.  Quia ergo inter criminalia mala deputatur iuxta canonum sententiam, sic iudicare debet quisque de furto, quomodo de adulterio, quomodo de homicidio, quomodo de falso testimonio. Frater qui rem sibi collatam celauerit, Iude traditoris locum tenet in Ecclesia sancta, qui fur erat et latro et loculos habens, et ea que mittebantur Domino, asportabat et abscondebat. Qui tanto cupiditatis et auaritie uitio exarsit, ut Dominum suum sicut diabolus in cor miserat, uenderet et traderet. Sed appetendo lucrum inuenit mortem, sicut scriptum est: Dum  sitit lucrum peruenit ad loqueum. Tales sunt fructus auaritie. Caueant ergo fratres ne lucra appetant, ne quamlibet rem abscondant, ne dum suadente diabolo tam detestabilem perpetrant culpam, iusto omnipotentis Dei iudicio mortis et damnationis perpetue incurrant penam.



CAPUT IX. DE MUNDITIA uESTIUM ET CORPORUM.

Indumenta uestra secundum arbitrium prepositi lauentur siue a uobis siue a fullonibus, ne interiores anime sordes contrahat munde uestis nimius appetitus.

Quare uestimenta lauari secundum arbitrium prepositi iusserit, ipse idem causam exponit: ne uidelicet  frater sordes in animo contrahat, si ultra modum uestes mundas habere concupiscit; tanto enim quisque polluitur intus, quanto ad inanem gloriam foris mundatur. Curare ergo debent prelati ne per nitorem uestium delinquant subiecti. Non enim nitor uestium, sed morum honestas ornat clericum. Unde Apostolus nos admonet dicens: Nolite conformari huic seculo, sed reformamini in nouitate sensus uestri . Nam qui formam huius seculi appetunt, formam interioris hominis non requirunt. Et quanto exterior pulchritudo diligitur, tanto interior minus curatur. Hec est autem uera, et spiritualis munditia quam requirit in nobis Deus, dicens: Lauamini, mundi estote; auferte malum cogitationum uestrarum ab oculis meis . Non enim ait: Beati mundo  corpore, sed: Beati mundo corde, quoniam ipsi Deum uidebunt . Et ne quis putaret curam carnis similiter esse resecandam, adiungit:

Lauacrum etiam corporis cum infirmitatis necessitas cogit minime denegetur. Fiat autem sine murmure de consilio medicine; ita etiam si nolit iubente preposito faciat, quod faciendum est pro salute. Si autem uelit et forte non expedit, sue cupiditati non obediatur.

Hec sententia uerbis apostolicis uidetur concordare, que carnis curam fieri prohibet in desideriis non in necessitate. Multum enim interest inter necessitatem et cupiditatem. Nam quod ex necessitate est, utile est; quod autem ex cupiditate, uitium est.  Sunt autem quidam qui dicunt religioni non competere corporalem medicinam. Sed si diligenter attenderent, ipsi recognoscerent quia hoc quod manducamus et bibimus, quod uestibus operimur, et terrenis rebus ad necessitatem utimur, corporis medicina est.

Fiat ergo sine murmure de consilio medicine.

Et bene ait: Nolens in necessitate cogatur, uolens ex cupiditate reprimatur, quia necessitati non cupiditati obediendum est. Nam aliquando etiam si noceat, prodesse creditur, quod delectat. Ecce quare homo sue cupiditati obedire non debet, quia sepe sic ipse sua cupiditate decipitur, ut credat id sibi prodesse, quod nocet. Sic fallit homines mala cupiditas; sic simulat bonum esse, quod malum est et  perniciosum est. Ecce quare adeo damnant cupiditatem sacre Scripture, et carnalem delectationem, quia ad mortem trahunt homines dum ipsi nesciunt.

Aliquando etiam si noceat, prodesse creditur quod delectat.

Sed iuxta Apostoli uocem oportet nos abstinere a carnalibus desideriis, que militant aduersus animam, quia caro quidem concupiscit aduersus spiritum. Sed per disciplinam spiritus reprimenda est concupiscentia carnis. Sed sunt quidam qui rigorem spiritus; alii qui mollitiem carnis supra modum sectantur. Illi dum spiritualiter uiuere appetunt, aliquando cum uitiis, et carnem exstinguunt. Sed  sciendum est quia uirtus, si modum non habeat, in uitium uertitur. Illi uero qui carnaliter uolunt uiuere, cum cura carnis student et propria desideria nutrire. Ponendus est igitur utriusque modus, et cogendi sunt illi facere, quod faciendum est, pro salute. Hi uero reprimendi sunt ne faciant quod carnaliter concupiscunt. Salus quidem corporis ad seruiendum Deo seruanda est; cupiditas uero carnis exstinguenda est. Et quia de manifesta infirmitate locutus est, de latenti dolore subiungit, dicens:

Denique si latens est dolor, famulo Dei dicenti quid sibi doleat, sine dubitatione credatur.

Iure enim credendus est, quem boni mores, et conuersatio sancta famulum Dei esse commendant.  Non enim ex ore loquentium cognoscitur ueritas aut falsitas, sed a fructibus eorum cognoscetis eos, dicit Dominus. Non sunt fallaces, non sunt duplices; non sunt ex illis, qui in corde, et ore locuti sunt falsa. Famuli Dei quales sunt in corde, tales sunt in ore. Bona uita fidem dat uerbis. Mala uita etiam ipsam ueritatem facit esse ambiguam. Sine dubitatione ergo credantur qui sine dubitatione sunt boni. Alio modo: Si latens est dolor, sine dubitatione credatur. Famulus enim Dei timet Deum offendere non solum in opere, sed etiam in sermone. Tales nos exhibere debemus, ut quidquid dixerimus sine dubitatione credatur. uita debet commendare sermonem, et opera bona testimonium perhibere ueritati  sicut Saluator noster de se dicit: Si mihi non creditis; uel operibus credite. Opera, inquit, que facio, ipsa testimonium perhibent de me . Multi enim sunt quibus non creditur etiam si uerum dicant, quia illi mali sunt aut in suspicione habentur ne mali sint. Sed si nostra uita sine suspicione ceperit esse bona, mox uerba nostra sine dubitatione credentur esse uera. Quanto quisque minus bonus est, tanto minus ei creditur; quanto ceperit esse religiosior, tanto uerbis eius maior fides prestatur. Sed quia infirmitatis necessitas aliquando appetit ea, que sibi ipsi sunt contraria, ideo adiungit:

Sed tamen utrum sanando illi dolori, quod delectat expediat, si non est certum, medicus consulatur.

 Credendum est eorum uerbis, nec tamen statim acquiescendum est eorum desideriis, nam et famulos Dei illicita tentant desideria; ergo si non est certum, medicus consulatur. Queratur ille qui de incerto faciat certum. Nec mirum si medicorum consilia querimus, cum apostolum Paulum consilio medicine usum fuisse legamus. Nam per Epistolam suam Discipulo suo Timotheo precipit dicens: Modico uino utere propter stomachum et frequentes tuas infirmitates . A rigore ergo abstinentie discretus magister discipulum temperat, ne scilicet frequentibus passionibus fractus a bono predicationis elanguescat. Bonum quippe erat ut discipulus ex infirmitate patientie fructum redderet, sed utilius esse prouidebat Apostolus si usu medicine aliquantulum  conualescens animas Deo lucrifaceret. Ex diuersis autem bonis utiliora eligenda sunt. Hac autem auctoritate fulti ad hec medicinam corporalem querere debemus, ut inde maiorem fructum Domino referamus.

Nec eant ad balnea, siue quocunque ire necesse fuerit, minus quam duo uel tres.

Prouideamus bona, ait Apostolus, non tantum coram Deo, sed etiam coram omnibus hominibus . Propter nos conscientia bona sufficit nobis, propter alios fama nostra non pollui, sed pollere debet in nobis. Qui fidens conscientie sue negligit famam suam, crudelis est, maxime in hoc loco positus, de quo dicit apostolus scribens ad discipulum: Circa omnes teipsum bonorum operum prebe exemplum  . Rursus alibi dicit: Speculum facti sumus mundo et angelis et hominibus. Qui nos amant querunt quid in nobis laudent, qui uero nos odiunt detrahunt nobis. Nos autem in utroque medio constituti adiuuante Domino nostro Iesu Christo, et uitam et famam nostram sic custodire debemus, ut non erubescamus a detractoribus laudari. Simul ergo ire debent duo uel tres, et propter solatium et propter bone fame testimonium. Unde Salomon ait: ue soli, si ceciderit non habet subleuantem; si fuerint duo, fouebuntur mutuo. . Bene autem ait, cum quibus prepositus iusserit ire debet, scilicet ut a prelato prouideatur securitas persone et a subdito seruetur uirtus obedientie.

 Aegrotantium cura siue post egritudinem reficiendorum, siue aliqua imbecillitate siue etiam febribus laborantium, alicui debet iniungi, ut ipse de cellario petat, quod cuique opus esse prospexerit.

Eligendus est frater timens Deum qui circa infirmos curam maximam gerat, et quod opus eis fuerit ministrare eis studeat, et eo studio et affectu eis deseruiat, ac si ipsi Domino Iesu Christo deseruiret. Ipse etenim dicturus est in iudicio. Infirmus fui, et uisitastis me . Et iterum: Quod uni ex minimis meis fecistis, mihi fecistis . Debent ergo fortiores imbecillitatem portare infirmorum. Sic enim diuina caritas adimpletur teste Apostolo qui ait: Alter alterius onera portate, et sic adimplebitis legem Christi . Lex Christi est dilectio.  Dilectionis officium est inuicem onera nostra portare. Diuersa uero tempora et diuerse infirmitates faciunt ut onera nostra portemus inuicem. Nihil autem sic probat amicum quam oneris amici portatio. Sed et ipse infirmus cui pro Dei amore seruitur, debet pensare et summopere cauere ne superfluitate sua aut impatientia sibi seruientem contristet. Studeat autem Deo gratias agere, ne infirmitas que data est ei ad purgationem anime, uertatur ad augmentum culpa

Siue autem qui uestibus siue qui codicibus preponuntur, sine murmure seruiant fratribus suis.

Tales se exhibeant, et ea caritate fratribus suis deseruiant, ne ipsi de ministerio sibi commisso peccent in murmure, nec alios per suam negligentiam  faciant murmurare. Graue peccatum est murmuratio testante Gregorio qui ait: Regnum celorum nullus qui murmurat accipit, nullus qui accipit murmurare poterit. Et Salomon: Precordia fatui sicut rota carri , fenum portat et murmurat. Tales ergo sunt in congregatione qui carne subditi non cessant a murmuratione. Apostolus: Neque murmuraueritis, sicut quidam eorum murmurauerunt, et a serpentibus perierunt . Quare a serpentibus, nisi quia serpens uenenosus est, et omnis qui murmurat uenenum diaboli habet in lingua. Iacobus.: Lingua inquietum malum, plena ueneno mortifero . Cauendum est ergo nobis a murmure, ne mortifero et diabolico pereamus  ueneno.

Codices certa hora petantur, extra horam qui petierit non accipiat.

Superius precipit instare orationibus temporibus constitutis. Tempora ergo sunt distinguenda quibus debemus orare, et quibus debemus legere. De opere quoque alibi admonet ut nullus sibi aliquid operetur, sed omnia opera uestra in unum fiant. Hec tria commendat nobis regula que anime nostre ualde sunt necessaria, scilicet orationem, lectionem, operationem. Nam oratione mundamur, lectione instruimur, operatione beatificamur, sicut Spiritus sanctus dicit in Psalmo: Labores manuum tuarum quia manducabis, beatus es et bene tibi erit . Quia autem dicit ut codices singulis diebus petantur,  frequentia legendi commendatur. Frequenter debet legere seruus Dei. ualde enim est utilis diuina lectio. Nam per lectionem discimus quid cauere, quid agere, quo tendere debeamus. Hinc Psalmista ait: Lucerna pedibus meis uerbum tuum . Perfectionem sensus et intellectus augentur. Lectio ad orationem nos instruit et ad operationem, et nos informat ad contemplatiuam uitam et actiuam. Ideo in Psalmo: Beatus uir, scribitur, qui in lege Domini meditatur die ac nocte . Hec sunt arma, uidelicet oratio, lectio et operatio quibus diabolus expugnatur. Hec sunt instrumenta quibus eterna beatitudo acquiritur. His armis uitia comprimuntur, his alimentis uirtutes nutriuntur. Sed, etsi a lectione cessatur, debet manuum operatio subsequi, quia  otiositas inimica est anime, et antiquus hostis quem a lectione siue ab oratione uacantem inuenerit, facile ad uitia rapit. Per usum namque lectionis discetis qualiter et uos uiuatis et alios doceatis; per manuum operationem, et corporis macerationem, et uitiis alimenta negabitis, et uestris necessitatibus subuenietis, et habebitis unde necessitate patientibus aliquid porrigatis.

uestimenta uero, et calceamenta quando fuerint indigentibus necessaria dare non differant sub quorum custodia sunt, que poscuntur.

Hoc est quod superius dictum est, ut sine murmure seruiant fratribus suis. Nequando differunt necessaria dare, faciant fratres murmurare, et sint occasio peccati. Studeant ergo seruire fratribus suis  propter Deum, et necessaria congruis temporibus ministrare. Et hoc faciant sine murmure, sine tristitia, sine dilatione, cum gaudio et hilaritate, quia hilarem datorem diligit Deus , ut omne quod opus est eis secundum modum congregationis, et possibilitatem loci habeant; et eis qui seruiunt sit maior ex inde merces a Domino. In indumentis uero et calceamentis clericorum congruus seruandus est modus, ne pretiosa, uel nitida sint supra modum aut nimis abiecta et uilia; nec habentia compositionem plusquam decet, nec incompositionem ultra quam oportet. Talia ergo sint ut religionem simul commendent et honestatem. Caueant ergo fratres quibus necessaria ministrantur, ne quid expetant  importune, aut quod non deceat eorum religionem. Nam quidquid superfluum habent, mortiferum est illis. Perpendant ergo quoniam ea que expendunt, oblationes sunt fidelium pro redemptione peccatorum. Et ideo non glorientur talibus uti, sed magis timeant, quod in ueteri Testamento de sacerdotibus dictum est, iniquitatem populi eos debere portare. Et ideo cum magno timore solliciti sint super eos quorum donis participant, quia magnum est periculum. Salubrius est autem pauperes Christi, sicut iam predictum est, semper minus egere quam plus habere. Nam unde pauperes erimus nisi penuriam propter Deum equanimiter portemus? Quantum ergo meminimus nos illicita commisisse, tantum oportet a licitis abstinere. Per angustam enim  portam intrare debemus, ut ad latitudinem celestium gaudiorum pertingere ualeamus. Nam quanto arctiorem uitam hic agimus, tanto maiorem gloriam possidebimus in celo.

Lites autem nullas habeatis aut quam celerrime finiatis, ne ira crescat in odium, et trabem faciat de festuca, et animam faciat homicidam. Sic enim legitis: Qui odit fratrem suum homicida est .

Sic paulatim sepe crescunt uitia. Sane cum ab otioso uerbo linguam restringere nolumus, ad noxia dilabimur; inde aliquando ad murmura et detractiones decidimus; plerumque etiam usque ad lites et contentiones; inde ad iram et odium, et iuxta Salomonis uocem dum negligimus corrigere minima, prolabimur ad maiora . Dum ergo  uitium ex uitio oritur, iniquitas prolongatur. Hinc propheta ait: ue qui trahitis iniquitatem in funiculis uanitatis!  Et Psalmista: Prolongauerunt iniquitatem suam: Dominus iustus concidet ceruices peccatorum . Primum est ergo omnino cauendum peccatum. Melius est enim precauere quam emendare. Quia si per fragilitatem peccare contigerit, facile culpa corrigitur, que cito cognoscitur. Hinc est, quod Dominus de muliere ad serpentem dicit: Ipsa conteret caput tuum ; caput serpentis conteritur, quando peccatum ibi corrigitur ubi nascitur. Debet ergo quisque esse sollicitus, ut mox ibi se studeat emendare ubi se nouerit deliquisse. Quantum interest inter festucam  et trabem, tantum interest inter iram et odium. Odium enim est inueterata ira, que quasi ex uetustate tantum accepit ut merito uetus appellaretur. Fieri enim potest ut si irascaris homini, uelis etiam corrigi; si autem oderis, non potes eum uelle corrigi. Per iram mentis oculus turbatur; per odium etiam exstinguitur. Unde Apostolus: Qui odit fratrem suum in tenebris est . Nulli irascenti uidetur ira sua iniusta. Unde de omni indignatione cito redeundum est ad mansuetudinis lenitatem. Nam pertinax motus facile in eius odium transit cui non celeriter ignoscitur. Unde subditur:



CAPUT X. DE uENIA POSTULANDA ET OFFENSA REMITTENDA.

 Quicunque conuicio, uel maledicto, uel etiam criminis obiectu aliquem leserit, meminerit satisfactione quam primum curare quod fecit, et ille qui lesus est sine disceptatione dimittere.

Grauiter offendit, qui conuicio uel maledicto aliquem ledit. Apostolus ait: Maledici regnum Dei non possidebunt . Et Dominus in Euangelio: Qui dixerit fratri suo fatue: reus erit gehenne ignis . Debet ergo sicut grauiter deliquit, grauiter penitere, atque ab eo quem lesit toto corde, tota humilitate ueniam postulare; et ille qui lesus est sine disceptatione dimittere. Isidorus: Qui fratrem suam tardius reconciliat, Deum sibi tardius placat.  Frustra enim sibi Deum reconciliari atque propitiari querit, qui cito placare suum proximum negligit. Sed sunt quidam qui de suis meritis confidentes pigre in se delinquentibus ueniam prestant; sed nichil proficit esse illesum qui non est paratus ad ueniam, dum potius hec magna sit culpa quando tardius laxantur fraterna delicta. ueritate testante didicimus quia seruus, qui decem millia talenta debebat, cum penitentiam ageret, absolutionem debiti a Domino accepit; sed quia conseruo suo centum denarios sibi debenti debitum non dimisit, et hic est iussus exigi quod ei fuerat iam dimissum . Ex quibus uerbis constat quia si hoc quod in nobis delinquitur ex corde non dimittimus, et illud rursum exigitur quod nobis iam per penitentiam  dimissum fuisse gaudebamus.

Si autem inuicem se leserint; inuicem sibi debita relaxare debebunt propter orationes uestras, quas utique quanto crebriores habetis, tanto saniores habere debetis.

Quotidie dicimus Deo: Dimitte nobis debita nostra sicut et nos dimittimus debitoribus nostris , quod si debitoribus nostris, id est eis qui in nos peccant nos dimittimus, cum dicimus Deo: Dimitte nobis debita nostra, sicut et nos dimittimus, ipsa nostra oratione inculpamur, et Deum aduersum nos ad iracundiam incitamus, et ipsi super nos inducimus maledictionem potius quam benedictionem. Sicque fit ut oratio que debebat nobis esse salubris, sit noxia, et peccata nostra que debuimus minuere, orando augeamus.  De quotidianis autem leuibus breuibusque peccatis sine quibus hec uita non ducitur quotidiana oratio fidelium satisfaciet. Eorum est enim dicere: Pater noster qui es in celis , qui iam tali Patri regenerati sunt ex aqua et Spiritu sancto. Delet omnino hec oratio minima quotidianaque peccata. Delet et illa a quibus uita fidelium etiam scelerate gesta, sed penitendo in melius mutata discedit. Sed quemadmodum ueraciter dicitur: Dimitte nobis debita nostra , ita ueraciter dicatur, sicut et nos dimittimus debitoribus nostris. Idem fiat quod dicitur; quia et ipsa eleemosyna est ueniam petenti homini ignoscere. Multa quidem genera sunt eleemosynarum, que cum facimus adiuuamur ut dimittantur nobis peccata  nostra. Sed ea nichil est maius qua ex corde dimittimus quod in nos quisque peccauit. Minus magnum est erga eum beneuolum esse siue etiam beneficum qui tibi nichil mali fecerit, illud multo grandius et magnificentissime bonitatis est ut tuum quoque inimicum diligas, et ei qui tibi malum uult semper bonum uelis, facias quoque quod possis audire dicentem Iesum: Diligite inimicos uestros, benefacite his qui oderunt uos, et orate pro eis qui uos persequuntur . Sed quoniam perfectorum sunt ista filiorum Dei quo se debet omnis fidelis extendere, et humanum animum ad hunc affectum orando Deum et secum agendo luctandoque perducere; tamen quia hoc magnum bonum tante multitudinis  non est quantum nos creamus exaudiri cum in oratione dicitur: Dimitte nobis debita nostra sicut et nos dimittimus debitoribus nostris, procul dubio sponsionis huius uerba implentur si homo qui nondum ita proficit ut etiam diligat inimicum, tamen quando rogatur ab homine qui peccauit in eum ut ei dimittat, dimittit, ex corde, quia etiam sibi roganti utique uult dimitti cum orat et dicit: Dimitte nobis sicut et nos dimittimus debitoribus nostris, id est sic dimitte nobis rogantibus debita nostra, sicut nos dimittimus rogantibus debitoribus nostris. Iam uero qui eum in quem peccauit hominem rogat, si peccato suo mouetur ut roget, non est adeo deputandus inimicus, ut eum sic diligere sit difficile, ut difficile erat cum inimicitias exercebat. Quisquis autem roganti  et peccata sua penitenti ex corde non dimittit, nullo modo existimet a Domino peccata sua dimitti, quoniam mentiri ueritas non potest, que ait: Si dimiseritis hominibus peccata eorum, dimittet uobis et Pater uester celestis delicta uestra .

Melior est autem qui, quamuis ira sepe tentetur, tamen impetrare festinat ut sibi dimittat cui se fecisse agnoscit iniuriam, quam qui tardius irascitur et ad ueniam petendam tardius inclinatur.

Nonnullos ira citius ascendit et facilius deserit, nonnullos uero tarde commouet, sed diutius tenet. Alius autem  et citius iracundie flammas accipit et tardius deponit. Nonnulli uero has et tardius suscipiunt et citius amittunt. In quibus  nimirum liquido lector agnoscit quia ad tranquillitatis bonum ultimus plus quam primus accedit, et in malo secundum tertius superat. Quanta sit ergo iracundie culpa pensemus, per quam dum mansuetudo amittitur, similitudo superne imaginis uitiatur. Per iram iustitiam relinquitur, sicut scriptum est: Ira uiri iustitiam non operatur . Per iram gratia uite socialis amittitur, sicut scriptum: Noli esse assiduus cum homine iracundo, ne forte discas semitas eius et sumas scandalum anime . Nam qui se humana ratione non temperat, necesse est ut bestialiter solus uiuat. Aliquando autem ira manus non exerit, sed in maledictionis iacula linguam uertit. Nonnunquam uero  dum accensus animus a consueta locutione restringitur, per accessum temporis penitus a proximi dilectione separatur, et acriores stimuli ad mentem ueniunt, causeque que grauius exasperent oriuntur, atque in irati oculo festuca in trabem uertitur, dum ira in odium permutatur. ueremur a proximis despici, dedignamur iniurias uerbi tolerare, si contingat iurgium fortasse cum proximo, erubescimus priores satisfacere. Cor quidem carnale dum huius uite gloriam querit, humilitatem respuit, et plerumque ipse homo qui irascitur discordanti sibi reconciliari appetit, sed ire ad satisfaciendum prior erubescit. Pensemus ergo facta capitis nostri, ut uideamus quo iaceant nostre prauitatis errores. Ecce inter nos et Deum peccando discordiam fecimus,  et tamen ad nos Deus suos negatos prior misit, ut nosipsi qui peccauimus ad pacem Dei reuocemur. Erubescat ergo humana superbia, et confundatur quisque si non satisfaciat proximo, quoniam post culpam nostram ut ei reconciliari debeamus, et ipse qui offensus est legatis interuenientibus obsecrat Deus.

Qui autem non uult petere ueniam aut non ex animo petit, sine causa est in monasterio, etiamsi inde non proiiciatur.

Cum Dominus tantum cure reconciliationis nostre habeat, ut patiatur munera sua derelinqui ante altare et imperfecta manere atque interrumpi ministeria sua, donec eas et resoluas iracundiam et disiungas inimicitias cum fratre tuo, nec nos ipsum  erubescimus, sed dies multos patimur manere inimicitias, et trahimus sicut funem longam discordiam. Non iracundos tantum et malitie memores punit Deus, sed et eos qui irascentes offendunt aut placare negligunt atque contemnunt. Quoniam quidem hi qui passi sunt et uidentur pati iniurias, necessario dolent et irascuntur; qui uero fecerunt, nec doloris aliquid nec iracundie gerunt. Ob hoc ergo hunc qui ab iracundia liber est adducit ad illum qui in dolore est, et liber non est, ostendens quia criminis huius noxa penes hunc magis est qui causam peccati dedit. Sed nec sic quidem emendamur. Persistimus enim pro rebus nullis contristare fratres nostros, et quasi nil mali fecerimus de satisfactione negligimus, et obliuioni tradimus culpam atque in  longum tempus protrahi patimur, ignorantes quod tanto largior nobis erit pena, quanto largior discordia. Ubi enim amicitia permanet, nichil facile recipitur, nichil facile creditur quod dissidium possit operari. Si uero semel inimicitie occupauerint, omnia que fiunt, que dicuntur, que audiuntur, ita accipiuntur et ita intelliguntur ut ad maiores et longiores proficiant inimicitias. Si quid autem mali, hoc solum creditur et confirmatur. Iubet ergo Dominus relinqui donum ante altare et prius reconciliari fratri, ut ex hoc discamus quia si nec illo in tempore quo ad ministerium Dei iubemur accedere, reconciliationem dissimulari ac differri patitur Deus, quanto magis curanda sit hec in aliis temporibus.  Si forte accidat irasci, mandatur ut sub die aut iracundiam nostram uel inimicitias nostras finiamus. In hoc constringimur precepto quo ait: Sol non occidat super iracundiam uestram . Nos contra nec hoc contenti sumus ut iracundiam ultra solis terminum producamus, sed et insidias inuicem instruimus siue rebus siue uerbis supplantare cupientes proximos, mordentes inuicem et comedentes, quod utique aperta insania est. Quid enim aliud faciunt insani et demone repleti, nisi membra sua morsibus dilaniant? Frustra est ergo in monasterio qui discordat cum fratre suo, quia nec Deum placat sacrificiis nec proficere ualet operibus bonis.

Proinde uobis a uerbis durioribus parcite.

Salomon: Responsio mollis frangit iram sermo  durus excitat furorem . Itemque: Dulce uerbum inimicos mitigat, et amicos multiplicat . Et Paulus: uos qui spirituales estis, instruite huiusmodi in spiritu lenitatis . Caueant ergo uiri sancti a uerbis duris.

Que si emissa fuerint ex ore uestro, non pigeat ex ore proferre medicamenta, unde facta sint uulnera.

Primum quidem summopere caueamus ne duris uerbis aliquem conturbemus, quod si aliquando peccamus ex fragilitate, oportet continuo ad satisfactionem uenire, et contra sermonem durum proferre dulcem atque placabilem, ut uulnus commotionis sanet medicina humilis confessionis. Sed sicut prediximus: Melius est ante cauere uitium quam postea emendare commissum. Ideo seruus Dei debet  semper ponere custodiam ori suo, ut non delinquat in lingua sua, et tunc maxime quando aduersus eum consistit peccator, uidelicet aliquis calumniosus ac iniuriosus, sicut scriptum est: Sunt multi superbi et inuidi qui non cessant irritare famulos Dei . Ergo si est tibi intellectus, responde proximo tuo: Sin autem, sit manus tua super os tuum ne capiaris uerbo indisciplinato et confundaris .

Quando autem necessitas discipline moribus cercendis dicere uos dura uerba compellit, si etiam ipsi modum uos excessisse sentitis, non a uobis exigitur ut a uobis subditis ueniam postuletis, ne apud eos quos oportet esse subiectos, dum nimium seruatur humilitas, regendi frangatur auctoritas.

Plerumque hoc magnis doctoribus contingit ut  dum coacta correctione feruent, modum correctionis exaggerent, et lingua aliquid, que non debet, dicat, quia mentem dilectio quantum debet non inflammat. Unde bene per Moysem Dominus precepit, dicens: Si quis abierit cum amico suo simpliciter in siluam ad ligna cedenda, et in succisione lignorum securis fugerit manum, ferrumque lapsum de manubrio amicum eius percusserit et occiderit, hic ad unam supradictarum urbium confugiet, et uiuet, ne forte proximus eius cuius est effusus sanguis doloris stimulo prosequatur et apprehendat eum et percutiat animam eius . Ad siluam quippe cum amico imus quoties cum quolibet proximo ad intuenda delicta nostra conuertimur, et simpliciter ligna  succidimus, cum delinquentium uitia pia intentione resecamus. Sed securis manum fugit, cum sese increpatio plusquam necesse est in asperitatem protrahit, ferrumque de manubrio prosilit, cum de correctione sermo durior excedit, et amicum percutiens occidit, quia auditorem suum prolata contumelia a spiritu dilectionis interficit. Correcti namque mens ad odium proruit si hunc immoderata increpatio plusquam debuit addicit. Sed is qui incaute lignum percutit et proximum exstinguit, ad tres necesse est urbes fugiat ut in una earum defensus uiuat. Quia si ad penitentie lamenta conuersus in unitate sacramenti sub spe, fide et caritate absconditur, reus perpetrati homicidii non tenetur, eumque exstincti proximus cum inuenerit non occidit. Quia  et iustus ille iudex qui se pro nobis per nature sue consortium coniunxit, ab eo procul dubio uindictam de culpe reatu non expetit, quem sub eius uenia fides, spes et caritas abscondit. Ideo subiungitur:

Sed tamen petenda est uenia ab omnium domino, qui nouit eos quos plus iusto forte corripitis, quanta beneuolentia diligatis.

Aliquando exceditur modus zelo malitie, aliquando zelo iustitie, plerumque ex studio per deliberatam locutionem, plerumque per excessum locutionis. Dominus uero non tam attendit sermonem quam intentionem. Citius ergo culpa dimittitur que nequaquam malitie studio perpetratur.

Non autem carnalis sed spiritualis inter uos debet  esse dilectio.

Sunt nonnulli qui diligunt proximos, sed per affectum cognationis et carnis, quibus tamen in hac dilectione sacra eloquia non contradicunt. Sed aliud est quod sponte impenditur nature, aliud quod ex preceptis Dominicis ex caritate debetur obedientie. Hi nimirum et proximum diligunt, et tamen illa sublimia dilectionis premia non assequuntur, quia amorem suum non spiritualiter, sed carnaliter impendunt. Omnipotentis Dei esse discipulos sola custodia caritatis probat. Unde ipse ait: In hoc cognoscent omnes quia discipuli mei estis, si dilectionem habueritis ad inuicem . Que dilectio si cor nostrum ueraciter replet, duobus modis ostendi solet, si amicos in Deo et inimicos diligimus propter  Deum. Sepe in dilectionis imagine erga inimicum animus fallitur, seque illum diligere falso arbitratur. Sed tunc inimici dilectio ueraciter custoditur, cum nec de profectu addicimur nec de ruina letamur. A duobus quidem preceptis incipit caritas, sed sese ad innumera extendit. Huius namque initium dilectio est Dei et proximi, sed Dei dilectio per tria distinguitur, quia ex toto corde et ex tota anima et ex tota fortitudine conditor diligi iubetur.

Qua in re notandum est quod diuinus sermo cum Deum diligere precipit, non solum narrat, sed etiam informat ex quanto cum subiungit: Ex tota fortitudine, ut uidelicet qui perfecte Deo placere desiderat, sibi de se nichil relinquat. Proximi autem dilectio  ad duo precepta deriuatur. Unde dicitur: Quod tibi non uis fieri uide ne tu alteri facias . Et per semetipsam ueritas dicit: Que uultis ut faciant uobis homines et uos facite illis . Quibus duobus scilicet utriusque Testamenti mandatis per unum malitia compescitur, per aliud benignitas prerogatur, ut quod non uult malum pati quisque, non faciens cessat a nocendi opere; et rursum bonum quod sibi fieri appetit, impendens ad utilitatem proximi exerceat ex benignitate. Sed hec nimirum duo dum sollicita intentione cogitantur, cor ad innumera uirtutum ministeria tenditur, ne uel ad inferenda que non debet in desideriis inquieta mens ferueat, uel erga exhibenda que debet otio resoluta  torpescat. Nam cum cauet alteri facere quod nequaquam uult ab altero tolerare, sollicita se intentione circumspicit, ne superbia eleuet et usque ad despectum proximi animum deiiciens exaltet. Ne ambitio cogitationum laniet, cumque hanc ad appetenda aliena dilatat, angustet; nec luxuria polluat et subiectum desideriis per illicita corrumpat. Ne ira exasperet et usque ad proferendam contumeliam inflammet. Ne inuidia mordeat, et alienis felicitatibus emula sua se face consumat. Ne immoderate linguam loquacitas pertrahat, eamque ad lasciuiam obtrectationis extendat. Ne odium malitia excitet, et os usque ad iaculum maledictionis irritet. Rursumque cum cogitat ut ea alteri faciat que sibi ab altero fieri exspectat, nimirum ut malis bona, ut  bonis meliora respondeat, ut erga procaces mansuetudinem longanimitatis exhibeat, ut malitie peste languentibus gratiam benignitatis impendat, ut discordes pace muniat, ut concordes ad concupiscentiam uere pacis accendat, ut indigentibus necessaria tribuat, ut errantibus uiam rectitudinis ostendat, ut afflictos uerbo et compassione mulceat, ut accensos in huiusmodi desideriis increpatione restringat, ut minas potentium ratiocinatione mitiget, ut oppressorum angustias quanta preualet ope leuet, et foris obsistentibus opponat patientiam, ut intus superbientibus exhibeat cum patientia disciplinam, ut erga subditos sic mansuetudo zelum temperet, quatenus a iustitie studio non declinet, si ad ultionem zelus ferueat, ne tamen pietatis limitem  feruendo transcendat, ut ingratos quosque ministeriis in amorem attrahat, ut proximorum mala cum corrigere non ualet taceat, ut quecunque corrigi possunt consensum esse silentium pertimescat, ut sic ea que tacet toleret, nec tamen in animo uirus doloris occultet, ut sic maleuolis munus benignitatis exhibeat, ne tamen per gratiam a iure rectitudinis excidat, ut cuncta proximis que preualet impendat, sed impendendo non tumeat, ut sic in bonis que exhibet tumoris precipitium caueat, ne tamen et boni exercitio torpescat, ut sic que possidet tribuat, ut quanta sit largitas remunerantis attendat, nec cum terrena largitur suam plus quam necesse est inopiam cogitet, et in oblatione muneris claritatis lumen tristitia obscuret. Bene ergo lex Dei multiplex  dicitur, quia nimirum una eademque caritas si mentem plene ceperit, ad innumera opera multiformiter accendit. Multiplex ergo ista lex est Dei que singulis hic rerum articulis non permutata congruit, et causis se uariantibus non uariata coniungit. Cuius nimirum legis multiplicitatem bene Paulus ostendit, dicens: Charitas patiens est, benigna est, etc. .



CAPUT XI. DE OBEDIENTIA.

Preposito tanquam Patri obediatur, multo magis presbytero qui omnium uestrum curam gerit.

Obedientia sola uirtus est que ceteras uirtutes inserit menti, insertasque custodit. Samuel: Melior  est obedientia quam uictima ; quia per uictimas aliena caro, per obedientiam uero uoluntas propria religatur. Salomon: uir obediens loquitur uictorias , quia dum uoci aliene humiliter subdimur, nos in corde superamus. Nobis quippe obedientia usque ad mortem seruanda precipitur. Per obedientiam malum nunquam fieri, aliquando autem etiam debet per obedientiam bonum quod agitur, intermitti. Sed quia nonnunquam nec iubentur aduersa, sciendum summopere est quod obedientia aliquando si de suo habeat aliquid, nulla est, aliquando autem si de suo non habeat aliquid, minima est. Nam cum huius mundi successus precipitur, cum locus superior imperatur, is qui ad percipienda hec ex proprio desiderio anhelat, obedientie  sibi uirtutem euacuat. Rursum cum mundi despectus precipitur, cum probra et contumelie adipisci iubentur, nisi hec ex semetipso animus appetat, obedientie sibi meritum minuit, quia ad ea que in hac uita despecta sunt, inuitus nolensque descendit. Debet ergo et obedientia in aduersis aliquid ex suo habere, et rursum in prosperis ex suo aliquid omnino non habere, quatenus et in aduersis tanto sit gloriosior, quanto diuino ordini etiam ex desiderio iungitur, et in prosperis tanto sit uilior, quanto a presenti ipsa, quam diuinitus percipit, gloria funditus ex mente separatur. Innocuis autem mentibus ornamentum semper obedientie iungitur, Domino attestante qui ait: Oues mee uocem meam audiunt, et ego agnosco eas, et sequuntur me .  Profecto Redemptori obedit qui innocens est; et innocens esse non potest qui obedire contemnit.

Ut ergo cuncta ista seruentur, et si quid minus seruatum fuerit non negligenter pretereatur, sed ut emendandum corrigendumque curetur, ad prepositum precipue pertinebit, ut ad presbyterum, cuius est apud uos maior auctoritas, referat quod modum uel uires eius excedit.

Ad hoc quidem data sunt ista regularia precepta ut cuncta seruentur, et si quid minus seruatum fuerit, oportet ut cito emendetur. Non enim possumus aliquid preterire negligenter sine periculo anime nostre. Etenim uouimus specialiter tenere, et secundum ea uiuere iurauimus. Et Psalmista ait: Tu mandasti mandata tua custodiri nimis . Et  apostolus Iacobus: Si quis autem totam legem seruauerit, offendat autem in uno, factus est omnium reus . Pertinebit ergo ad prepositum et ad eum qui custos est ordinis, ut ad presbyterum cui maior est auctoritas, id est ad abbatem referat quidquid per se secundum canonicam regulam non potest definire. Quod si in congregatione ubi est ordo canonicus non est abbas sed episcopus, ipse episcopus presbyteri nomine designatur. Ad hoc enim prelati constituti sunt in Ecclesia ut bene ordinata custodiant, errata corrigant, uitam et mores subditorum uerbo et exemplo componant, Apostoli formam sectantes qui ait: Argue, obsecra, increpa . Immiscentes temporibus tempora, terroribus blandimenta,  indisciplinatos et inquietos debent durius arguere, obedientes, mites et patientes ut in melius proficiant obsecrare. Negligentes, contemnentes, et superbos aut increpent aut puniant. Neque dissimulent peccata delinquentium, sed mox ut ceperint oriri, radicitus ut preualent, amputent, memores periculi Heli sacerdotis de filiis suis. Honestiores atque intelligibiliores prima et secunda admonitione corripiant; improbos et duros corde, superbos et inobedientes uerbere et castigatione cerceant, reducentes illud in memoriam: Stultus uerbo non corrigitur, percute filium tuum uirga, et liberabis animam eius a morte .

Ipse uero qui uobis preest non se existimet potestate dominante, sed caritate seruiente felicem.

 Nam qui ita presunt ut gaudeant de potestate dominii, non sunt ueri pastores, sed mercenarii; hi magis preesse appetunt quam prodesse, non querunt animarum fructum, sed temporale lucrum; non celestem gloriam, sed terrenum honorem. De talibus ait Dominus in Euangelio: Amen dico uobis, receperunt mercedem suam . Qui uero ita presunt ut gaudeant de seruitute caritatis, ipsi tenent exemplum ueri pastoris, qui non uenit ministrari sed ministrare et animam suam dare redemptionem pro multis. Illi uere prelati sunt et secundum Deum curam regiminis agunt, qui ad hoc tantum laborant, ut plures ad Deum secum trahant, quos delectat onus non honor, caritas non potestas, seruitus impensa aliis, non suscepta ab aliis.  Iuxta quod Apostolus ait: Cum essem liber in omnibus, omnium me seruum feci, ut omnes lucrifacerem . Qui tamen propter auctoritatem regiminis honorandus est a subditis. Unde et subditur:

Honore coram uobis prelatus sit uobis.

Ideo scilicet, honorari debet, quia Christi uocem in monasterio tenet. Unde et ipse Dominus pastoribus ait: Qui uos audit me audit, et qui uos spernit me spernit . Debent ergo serui Dei suum honorare magistrum, cuius pro amore Dei supra se susceperunt magisterium. Qui tamen quanto plus honoratur exterius, tanto oportet ut amplius timeat, atque semetipsum despiciens eos a quibus honor impenditur sibi in cogitatione preponat. Unde subiectum est:

 Timore coram Deo sit substratus pedibus uestris.

Hinc scriptum est: Quanto maior es, humilia te in omnibus . Et iterum: Fili, te ducem constituerunt, noli extolli, sed esto in eis quasi unus ex illis . Et Dominus in Euangelio: Omnis qui se exaltat humiliabitur, et qui se humiliat exaltabitur . Tanto quippe est maior quisque apud Deum, quanto humilior fuerit apud semetipsum. Sed qualis debeat esse in moribus audiamus.

Circa omnes seipsum bonorum operum prebeat exemplum.

Sicut enim precellit honore et dignitate et ordine, ita eos precedere debet sanctitate, ut eius exemplo discant subditi qualiter uiuere debeant.

 Corripiat inquietos, consoletur pusillanimes, suscipiat infirmos, patiens sit ad omnes.

Qui locum tenet regiminis, mala inferre non debet sed tolerare, ut ex sua mansuetudine iracundos ualeat mitigare. Quia medicus animarum contra passiones uitiorum debet opponere medicamenta uirtutum, ita scilicet ut prius mores omnium diligenter inquirat, ut quid cuique inferre debeat agnoscat.

Disciplinam libens habeat, metuendus imponat. Et quamuis utrumque sit necessarium, tamen plus a uobis amari appetat quam timeri, semper cogitans Deo se pro uobis redditurum esse rationem.

Oportet ut doctor ecclesiasticus sapiens sit et disciplinatus, quia tunc aliis recte disciplinam imponit, cum ipse disciplinate uiuit, cum ex seipso trahit  magisterium quod exercet in alio. uerba sunt Apostoli dicentis ad Hebreos: In disciplina perseuerate, tanquam filiis offert se uobis Deus. Et quis filius quem non corripit pater?  Sunt autem hec duo necessaria ut rector suis exhibeat subditis, timorem scilicet et amorem. Timorem iis qui superbi hac rebelles et dure mentis sunt. Amorem uero eis qui libenter, humiliter et deuote seruiunt Domino Deo.

Et quamuis utrumque sit necessarium, tamen plus a uobis amari appetat quam timeri.

Quia prelatus, quanto plus diligitur, tanto plus auditur. Et magis placet Deo illa seruitus, que ex uoluntate et amore fit, quam illa que fit ex timore. Propterea dulcis magister discipulis suis ait: Iam  non dicam uos seruos, sed amicos . Non enim uult Dominus ut eum tanquam Dominum timeamus, sed uult ut eum diligamus tanquam patrem filii, et ut precepta eius faciamus, non timore pene sed amore iustitie. Hoc semper autem cogitare debet qui iudex est animarum, quia super se iudicem habet Deum, ut regiminis curam tanto sollicitus agat, quanto strictius se redditurum rationem pro sibi commissis apud districtum iudicem pensat. ualde enim sollicitus debet esse quisque in bono opere, ut in cunctis que agit semper cogitet de extremo fine. Unde scriptum est: In omnibus operibus tuis memorare nouissima tua, et in eternum non peccabis .

Unde uos magis obediendo non solum uestri, sed etiam  ipsius miseremini, qui inter uos quanto in loco superiori, tanto in maiori periculo uersatur.

In periculo magno uersatur, quisquis in regiminis loco sublimatur. Nam quanto superior gradus, tanto periculosior casus, et cui plus committitur, plus ab eo exigitur. Grande periculum est sibi et aliis uiuere, temporalia simul et spiritualia prouidere. Sic debet sui curam agere, ut alios non negligat, sic de aliis cogitare, ut semetipsum obliuiscendo non derelinquat; sic temporalia procurare, ut non refrigescat a spiritualibus. Sic inardescere ad spiritualia, ut sit sollicitus de temporalibus. Inde ergo magis subditi prelato obedire debent, unde magis eum pro ipsis uident laborare. Quod cum faciunt non sui, sed etiam  ipsius magis obediendo miserentur. Sui uidelicet; quia animas suas saluant. Scriptum est enim: Miserere anime tue placens Deo . Ipsius quoque qui preest miserentur; quia onus eius alleuiant obediendo. Cum enim scriptum sit: Filius sapiens letificat patrem ; tanto plus gaudent et liberius laborant Patres spirituales pro filiis, quanto magis eos uident spiritualibus obtemperare disciplinis.

Donet Dominus ut obseruetis hec omnia tanquam spiritualis pulchritudinis amatores, et bono Christi odore de bona conuersatione fragrantes, non sicut serui sub lege, sed sicut filii sub gratia constituti.

Apte subditur post lectionem oratio. Sic enim est legere et predicare, quomodo agrum seminare;  sic orare, quomodo semen operire. Sicut qui seminant in agro si hoc operire dissimulauerint, ueniunt uolucres, et totum quod seminatum esse uidebatur diripiunt; ita quidem isti qui in agro sui cordis semina uerbi. Dei psallendo, legendo, predicando, asperserint, nisi postea orando in corde recluserint et quodammodo sepelierint, ueniunt uolucres, id est cogitationes huius seculi uolatiles inanes et uacue, et rapiunt quod in corde fuerit seminatum. Ideo post lectionem et predicationem semper orandum est, ut uirtus uerbi Dei maneat in corde, et fructus spiritualis crescat in operatione. Bene autem ait:

Tanquam spiritualis pulchritudinis amatores.

Non enim possunt implere hec omnia regularia precepta nisi per amorem iustitie, que est spiritualis  pulchritudo anime. Nemo enim inuitus bene agit, etiam si bonum est quod agit. Quod uero subdit:

Et bono Christi odore de bona conuersatione fragrantes.

Pertinet ad bonam uitam et bonam famam. Unde Apostolus: Christi bonus odor sumus Deo in omni loco . Serui sunt sub lege, qui ex timore Domino seruiunt; liberi sub gratia, qui ex amore implent diuina mandata. Gratia Dei diffusa est in cordibus nostris per Spiritum sanctum qui datus est nobis : implet legem: Iusto non est lex posita ; ubi enim spiritus Domini, ibi libertas . Sic autem uiam mandatorum Dei curremus libere, si dilatatum cor nostrum in caritate  Dei habeamus.



CAPUT XII. DE IUGI MEDITATIONE REGULAE.

Ut autem uos in hoc libello tanquam in speculo possitis  inspicere, ne per obliuionem aliquid negligatis, semel in septimana uobis legatur.

Ideo legi precipitur, quatenus memoriter frequenter teneatur. Beatus enim Iacobus dixit: Qui perspexerit in lege perfecte libertatis, et manserit in ea, non auditor obliuiosus factus sed factor operis; hic beatus in facto suo erit . Et bene hunc libellum dicit speculum; quia in eo tanquam in speculo inspicere possumus quales sumus, siue pulchri, siue fedi, siue iusti, siue iniusti; utrum quisquam nostrum regulariter uiuat; utrum proficiat, an deficiat; utrum Deo placeat an displiceat. Scriptura quippe nobis sacra nostram interiorem representat imaginem; ostendit quid formosum, quid deforme sit in anima, et qualiter pulchritudo iustitie debeat obseruari, qualiter  debeat uirtutum decor componi; quomodo uitiorum macula debeat abstergi. Prauorum usus est mala semper tegere, et que egerint nunquam retractare. Quidquid faciunt ceca mente pertranseunt. At contra sancti uiri in Scripturis sacris quotidie non cessant inspicere uitam suam, moresque suos uigilanter pensare. Et si quid deforme uel incompositum aut inordinatum inuenerint, mox quod secundum scriptum uident, reformare et componere se student: quatenus sancti et immaculati coram Deo tam in corpore inueniantur quam in anima. Ideo Psalmista ait: Tunc non confundar cum perspexero in omnibus mandatis tuis . Et Apostolus admonet, dicens: Renouamini spiritu mentis uestre . Et iterum: Noster homo interior renouatur de die in  diem . Unde aperte subiungitur:

Et ubi uos inueneritis ea que scripta sunt facientes, agite gratias Deo bonorum omnium largitori.

Gratiarum actiones Patri luminum semper a nobis debentur, a quo omne datum optimum et omne donum perfectum . Scriptura teste descendit. Nemo est enim donis Dei beatus qui donanti existit ingratus. Et Apostolus: Quid habes quod non accepisti?  Merito ergo Domino Deo nostro gratias agere admonemur, ut agnoscat homo si quis bene uiuit gratia Dei se habere, et ut proficiatur in dilectione iustitie non aliunde consecuturum. Que cogitatio pium facit. Ipsa est enim sapientia que pietas uocatur, qua colitur Pater luminum. Colitur autem sacrificio laudis gratiarumque actionibus, ut  cultor eius non in seipso sed in Domino glorietur.

Ubi autem sibi quicunque uestrum uidet aliquid deesse, doleat de preterito, caueat de futuro, orans ut ei debitum dimittatur, et in tentationem non inducatur.





DE INSTITUTIONE NOuITIORUM LIBER *



CUIUS HAEC SUNT CAPITULA:

CAP. I. Quibus modis inueniatur recte uiuendi scientia.---CAP. II. Quid in omni actu agendum.---CAP. III. Quid in singulis locis agendum---CAP. Iu. Quid singulis temporibus agendum.---CAP. u. Quid erga singulas personas agendum.---CAP. uI. Quales se debeant exhibere, qui per doctrinam proficere uolunt.---CAP. uII. De exemplis sanctorum imitandis.---CAP. uIII. De iis que in sacris Scripturis sunt attendenda.---CAP. IX. Quomodo in omnibus operibus suis debeat homo esse circumspectus.---CAP. X. Quid sit disciplina, et quantum ualeat.---CAP. XI. De disciplina seruanda in habitu.---CAP. XII. De disciplina seruanda in gestu.---CAP. XIII. De disciplina seruanda in locutione, et primo quid loquendum.---CAP. XIu. Cui loquendum sit.---CAP. Xu. Ubi loquendum.---CAP. XuI. Quando tacendum et quando loquendum.---CAP. XuII. Quomodo loquendum sit.---CAP. XuIII. De disciplina in mensa, et primo in habitu et gestu.---CAP. XIX. De triplici obseruatione discipline in cibo: et primo quid comedendum.---CAP. XX. Secundo quantum comedendum. ---CAP. XXI. Tertio quomodo comedendum.



PROLOGUS. De tribus ad beatitudinem perducentibus, que sunt scientia, disciplina, bonitas.


Quia, fratres, largiente Domino de uana conuersatione huius seculi per desiderium sanctum conuersi estis, et ad ipsum qui fecit uos tota mentis intentione ac uoto redire disponitis, oportet uos nunc ipsam uiam discere per quam possitis ad illum quem queritis peruenire. Ipse est enim uera et sempiterna uita, extra quem sicut nemo uiuere potest, ita quicunque in ipso et cum ipso uiuit, beatus est. Si igitur Deum queritis  ueram profecto ac perpetuam beatitudinem habere desideratis. Ad beatitudinem autem nemo uenire potest nisi per uirtutem, et uirtus non alio modo  ueraciter apprehenditur, nisi disciplina uirtutis non negligenter custodiatur. Usus enim discipline ad uirtutem animum dirigit, uirtus autem ad beatitudinem perducit. Ac per hoc exercitium discipline esse debet uestra inchoatio, uirtus perfectio, premium uirtutis eterna beatitudo. Hec est, fratres, uia, et ista est patria, per quam currimus et ad quam peruenire desideramus. Hanc uiam et hanc patriam Psalmista uiderat cum dicebat: Beati immaculati in uia, qui ambulant in lege Domini . Hanc uiam et hanc patriam uiderat cum dicebat: Disciplina tua correxit me in finem . Disciplina namque Dei in finem corrigit, quia plene et perfecte hominem reformans, per uirtutem ad beatitudinem perducit.  Hanc uiam et hanc patriam tunc etiam uiderat cum dicebat: Bonitatem et disciplinam et scientiam doce me . Considerauit namque quod per bonitatem uenitur ad beatitudinem, atque ideo bonitatem doceri se petit, quia per hanc ad illam pertingere concupiuit. Sed quia rursum uidit quod ad bonitatem obtinendam disciplina necessaria esset; adiunxit et dixit: Disciplinam doce me. Paratus enim erat disciplinam seruare, et non solum ad illam  seruandam spontaneum se obtulit, sed ut illam quoque accipere mereretur, supplicauit. Postremo quia uidit neminem seruare posse disciplinam boni operis, qui non habeat scientiam uere discretionis, hanc quoque sibi dari quasi quoddam fundamentum et principium sancte conuersationis postulauit. Bonitatem, inquit, et disciplinam, et scientiam doce me. Et ut se idoneum ad hec discenda ostenderet, nouissime secutus adiunxit: Quia mandatis tuis credidi , ac si diceret: Deo. Ideo docere me debes qualiter tibi seruire debeo, quia preceptis tuis iam per contumaciam non resisto; credo bonum esse quod precipis, credo uerum esse quod promittis; acquieui iam propter te mea relinquere, et idcirco queso per te merear tua bona obtinere, quia mandatis tuis credidi. Sic et  uos fratres gratia Dei iam credidistis mandatis eius, reliquistis uestra propter ipsum, querite nunc sua ab ipso ut mereamini per sua uenire ad ipsum. Credidistis mandatis eius dicentis: Si uis perfectus esse, uade et uende omnia que habes, et ueni, sequere me, et habebis thesaurum in celo . Fecistis quod precepit, speratis quod promisit, petite nunc ab ipso quod ad id obtinendum expedit. Nullus iam carnalis affectus a percipienda gratia eius uos impedit, reliquistis patrem et matrem, fratres et sorores, cognatos et affines, et precinxistis uos ad currendam uiam eius. Nihil iam amori illius preponitis, illum solum queritis pro quo lucrificando omnia huius mundi blandimenta quasi absinthium amara, et omnem  gloriam atque decorem quasi stercora reputatis. Intrate uiam eius, et currite ad ipsum, tanto citius requiem habebitis, quanto citius ad eum peruenietis. uia ad ipsum sunt scientia, disciplina, bonitas; per scientiam itur ad disciplinam, per disciplinam itur ad bonitatem, per bonitatem itur ad beatitudinem. Hoc est propter quod uobiscum loqui cepimus, ut quantum Dominus dederit, de hac uia qua ad ipsum itur uos instruamus.



CAP. I. Quibus modis inueniatur recte uiuendi scientia.


Primum igitur scire debetis quod hanc scientiam  multis modis hominem colligere et comparare sibi oportet, partim ratione, partim doctrina, partim exemplo, partim meditatione sanctarum Scripturarum, partim assidua inspectione operum ac morum suorum. Ratione quidem hoc modo. Debet siquidem diligenter considerare, et quantum ualet per semetipsum discernere quid liceat et quid non liceat, quid deceat, et quid non deceat, in omni actu, et in omni loco, in omni tempore, erga omnem personam.



CAP. II. Quid in omni actu agendum.

In omni actu, hoc est qualiter sacra et diuina  mysteria impleri oporteat, qualiter humana officia, et que ad usum corporis pertinent exercere conueniat. Quam timoratum, quam sollicitum, quam deuotum ac religiosum in Dei seruitio homo exhibere se debeat, quam spontaneum, quam hilarem, et quam paratum offerre in subleuandis necessitatibus proximorum. Quam parcum, quam honestum, et quam nulli importunum in iis que ad se pertinent querendis ac perficiendis prestare, ut semper et sibi sit parcus, et proximo promptus, et Deo deuotus! Qualiter assuescat suas in omnibus uoluntates frangere, et alienis se uoluntatibus  per omnia discas inclinare. Qualis sedens, qualis iacens, qualis ambulans, qualis loquens, qualis tacens, qualis comedens, qualis  ieiunans, qualis denique aliquid agens, et qualis uacans esse debeat.



CAP. III. Quid in singulis locis agendum.

Non solum autem quid agat, sed etiam in quo loco quid agere debeat, consideret necesse est. Alius est modus habendi in eo loco ubi Deus adoratur, alius in eo ubi corpus reficitur. Alius in eo qui locutioni deputatus est, alius in eo ubi silentium custoditur. Alius denique intus, alius foris, alius in secreto, alius in publico. Et, quamuis in nullo loco disciplinam suam homo deserere debeat, diligentius tamen et magis sollicite ibi conseruanda est, ubi uel neglecta pluribus generat scandalum, uel custodita bone imitationis exemplum. Discernendum est igitur que  sint illa que in custodienda disciplina nusquam intermitti possunt, et que rursum illa sint que pro loco et tempore nunc intermitti, nunc exerceri uolunt. Sepe tamen illa que in publico necessaria sunt, quemdam prius in secreto exercitationis usum exposcunt, quia si ea prorsus in occulto negligimus, uti postmodum eis dum opus est in publico non ualemus. Et tunc aut prorsus a disciplina deficientes intuentibus scandalum facimus, aut inepte id quod in nobis non est simulare conantes, irrisionem excitamus.



CAP. Iu. Quid singulis temporibus agendum.

Similiter quoque et tempora agendi discernenda sunt. Alius est modus uiuendi in nocte, alius in die. Nox tempus est silentii et quietis. Dies tempus laboris,  et motionis, et operis. In nocte secum debent esse homines, et aut fessa membra somno reficere, aut orationibus uel meditationibus sanctis in silentio animum exercere. In die uero de secreto suo in unum ceunt, et mutuo uidendos se et imitandos ostendunt. Tunc exempla bonorum operum, tunc exhortationes uerborum dare et accipere alium alii et alium ab alio licet. Tunc qui alienos actus scrutatur, impudens iure dicitur; tunc qui alienos actus  imitari dissimulat, torpens et inutilis merito nominatur. Sed nec eadem esse debet facies nostra postquam refecti sumus, que fuit priusquam cibum sumpsimus. Ante sumptum cibum magis hilares nos esse conuenit, ne ipsa nostra abstinentia grauis et molesta uideatur; post uero magis modestos  et tacitos, ne per gule uitium crapula nos inflammasse putetur. Ante sumptum cibum, doctrine et orationis tempus est; post uero operis, quia et tunc exercendus est animus, dum adhuc ad studium spiritale leuis est, et tunc reprimenda est caro, quando calor incentiui eius per cibum amplius excitatus est. Sic et festi dies aliud studium et alium conuersationis modum exigunt, atque alium ii in quibus operari licet, exposcunt. In illis nos oportet ad ecclesiam studiosius et alacrius conuenire, et ad celebranda diuina mysteria deuotius intendere, atque in oratione diutius perseuerare, habitu, incessu et acte maiorem deuotionem erga cultum diuinum demonstrare, nichil non sanctum, nichil non diuinum; nichil non ordinatum agere, linguam a uanitoquio cohibere,  pedes ab excursu et discursu stringere, oculos comprimere, uultum inclinare, mentem erigere, omnem denique actum et omnem motum cordis pariter et corporis ministerio diuino mancipare, atque  quadam conuersationis nouitate festos dies honorare. In ceteris uero diebus quibus operari licet, nullus omnino otiosus apparere, sed unusquisque in eo quod sibi iniunctum fuerit, non quod ipse elegerit, opere  sese debet exercere. Quantum enim decoris addit diebus festis quies uacationis, tantum ornamenti confert diebus ceteris labor operis; ita ut et in illis quisquis noluerit esse quietus, iudex sit uanitatis sue, et in istis qui non fuerit studiosus,  testis pigritie. Carnales siquidem mentes, ne uel in illis diebus quiescant, uanitas exagitat, uel ne in istis in bono opere se exerceant, pigritia ligat. Quapropter non negligenter quidem habenda est in bono opere discretio temporum; quia, sicut malum opus nullo tempore laudabile est, ita bonum opus quodammodo reprehensione dignum iudicatur, si tempore opportuno factum non est.



CAP. u. Quid erga singulas personas agendum.

Discretio personarum quantum quidem pertinet ad dilectionem, secundum meritum, quantum uero ad uenerationem, secundum etatem et officium habenda est. Meliores diligere, superiores honorare debemus, quia percontumacia est siue in eo qui propter inferiorem gradum, in homine uirtutem despicit;  siue in eo qui propter uitam inferiorem, gradum superiorem contemnit. Istis ergo honor, illis amor impendatur, sic tamen ut et honor istorum sit uoluntarius, et illorum amor uenerandus. Reuerentia enim sine amore magis seruilis est, et amore siue reuerentia puerilis iudicari debet. Cum tanta igitur humilitate et reuerentia melioribus exhibendum est beneficium dilectionis, ut illis quasi ex necessitate uideamur esse subiecti, et cum tanto affectu atque hilaritate superioribus soluendum est obsequium subiectionis, ut solo potius dilectionis debito illis credamur astricti. Istis sic reddamus sua quasi nostrum impenderemus; illis sic exhibeamus nostra, quasi suum redderemus.

Sex denique modis discretionem personarum habendam  ex his colligimus, tribus secundum dignitatem, et tribus secundum conuersationem. Alii namque secundum dignitatem superiores sunt, alii equales, alii inferiores. Superioribus obedientiam, timorem, obsequium et uenerationem debemus exhibere, cum equalibus pacem et concordiam custodire, inuicem obsequio, beneficio et honore preuenire, in omni actione et uerbo superiorem eis locum tribuere. Et si quando fortassis in aliquo negotio eos preire cogamur, cum omni humilitate et reuerentia que facienda sunt non precipere sed demonstrare, et si ut ipsi nos precedant contigerit, cum alacritate et deuotione quasi ex necessitate subiecti obedire. Inferioribus semper beneficium et auxilium impendere, nunquam improperare, sine contumelia  corripere, sine superbia gubernare, sine crudelitate castigare, cum pietate fouere. uenerationem non exigere, societatem atque equalitatem amare, maioribus per timorem subdi, equalibus per caritatem obsequi, minoribus per humilitatem cequari, precipientibus parati, obedientibus modesti, maledicentibus taciti, laudantibus uerecundi.

Item secundum conuersationem alios nobis quasi superiores, alios quasi equales, alios quasi inferiores debemus attendere. Illorum conuersatio inferior est nobis, quorum facta etsi condemnare non presumimus, imitari tamen non debemus. Illorum conuersatio par nobis est, que sic nostre infirmitati contemperata est, ut et uirtutis exemplum prebeat, et cooperandi facilitate in consortium nos sue  exercitationis admittat. Illorum conuersatio supra nos est, quam uenerari quidem et admirari possumus, imitari autem non ualemus. Illorum conuersatio superior nobis est, qui per longum discipline exercitium intantum profecerunt, ut uirtutem illorum nostra infirmitas quamuis incipiat per amorem appetere, per imitationem tamen non ualet cequare. Illorum conuersatio quasi par nobis est, quorum opera ita nostris uiribus contemperantur, ut in eis nichil sit quod possibilitatem nostram excedat, et tamen deuotio nostra satis in eis quod imitari possit inueniat. Illorum conuersatio quasi inferior nobis est, qui uel tanta nequeunt, quanta nos facere possumus, uel talia faciunt qualia nos  imitari non debemus. Proinde in his, talis habenda est discretio, ut superioribus quidem in omni loco et in omni opere uel sermone exhibere studeamus reuerentiam, et quidquid egerint aut ubicunque fuerint, non presumamus impudenter eis nos quasi cequando ingerere. Sic namque debemus in eiusmodi uirtutis exemplum quod imitemur, quodammodo taciti et a longe considerare, ut tamen consortium cooperandi nunquam presumamus expetere, quatenus dum eis ubique cedimus, facile ex nostra modestia clareat, quam humilia de nobis, et quam sublimia de illis sentiamus. Negligentes uero et maxime eos quorum opera uel studia reprehensione digna apparent, tali nos cautela declinare oportet, ut et fugiamus quod faciunt, et tamen iudicare  non presumamus quod sunt. Cogitemus in eiusmodi, nobis neque dari exemplum neque permitti iudicium, quia hoc in eis fortassis ignorantia aut infirmitas excusat, quod si a nobis fieret, excusationem non haberet. Itaque necesse est ut sicut perfectorum societatem propter reuerentiam appetere non presumimus, ita quoque istorum consortium propter cautelam fugiamus, illos honorando, quia talibus sociari digni non sumus, istos cauendo, quia talibus sociati facile corrumpi possumus. Preterea sicut is qui superioribus semper sociari appetit, se elatum esse indicat, ita qui cum peioribus assidue conuersari concupiscit, deprauatum se esse demonstrat. Et ideo cum malorum consortium appetere nolumus, duplex nobis utilitatis fructus  prouenit, quia et culpam fugimus, et innocentie nostre testimonium perhibemus. Quotidiana igitur et frequens conuersatio nostra cum mediis et equalibus nobis esse debet, ita ut inter eos etiam quoscunque in bono opere feruentiores cernimus, eorum societatem atque familiaritatem auidius appetamus. Cum his uero tanta nobis pacis et concordie seruande diligentia sit, ut in nullo, inquam, negotio quantum in nobis est, fraterna dilectio perturbetur. Studeamus eis iniuriam nunquam inferre aut molestiam, illatam uero nobis propter amorem fraterne caritatis equo animo sustinere, nichil contentiose aut arroganter erga eos agere, sed parati semper in omni opere et pertinaciter insistentibus  cedere, et laborantibus libenter subuenire. Et quia inter pares nonnunquam peruersa quedam uirtutis emulatio esse solet, ut uidelicet sibi inuicem de successu uirtutum inuideant, et ob hoc in exercendo bono opere tantum ne inferiores uideantur, alter alterum preuenire contendant, tanto nos discretionis moderamine continere necesse est, ut operam nostram, sicut dictum est, neque ingeramus nolentibus, neque petentibus subtrahamus, quia in utroque liuoris suspicio esse potest. Si quando autem in aliquo forte negotio laborantibus opem ferre cupimus, tanta hoc humilitate et mansuetudine faciendum est, ut iisdem ipsis manifestum sit, quod non excellentiam operis, sed consortium queramus laboris. Ceterum quantum pertinet ad nos summopere  nitendum est, nequando uel in labore minus patientes, uel in obedientia preceptorum minus alacres, uel in caritatis operibus exsequendis minus inueniamur feruentes, quatenus bona conuersatio nostra eisdem prebeat incitamentum uirtutis, a quibus formam et exemplum sumpsit boni operis. Ista, fratres, si assidue uolueritis cogitare, scietis et cito intelligetis que sit uia discipline, que uos per exercitium boni operis ducat ad consummationem bonitatis. Sed et si forte ad hec inuestiganda atque discernenda quantum expedit per uos minus sufficitis, habebitis Domino adiuuante doctrinam et exempla bonorum, ubi et facienda audietis et facta uidebitis. Et ne in hac etiam parte uobis ministerium nostre  exhortationis desit, ostendam nunc breuiter quales uos uel ad percipiendam doctrinam, uel ad imitanda exempla bonorum exhibere debeatis.



CAP. uI. Quales se debeant exhibere qui per doctrinam proficere uolunt.

Quoniam igitur ad scholam uirtutum erudiendi acceditis, scire debetis contentiones uerborum nullo modo deinceps ad uos pertinere, quia spiritualis doctrine studium non litigantes, sed auscultantes requirit, sicut per Moysen populo in lege Dei erudiendo dicitur: Audi Isrel et obserua ut facias ; non dixit: Et loquere sed potius tace. Et sicut apostolus Iacobus admonet dicens: Sit autem omnis homo uelox ad audiendum, tardus autem ad loquendum, et tardus ad iram . Et  uidete quam conuenienter postquam multiloquium prohibuit, etiam de cauenda ira preceptum subiunxit, dicens: tardus ad loquendum, et tardus ad iram, ut patenter ostenderet quod qui linguam suam a multiloquio non uult compescere, non poterit diu animum suum a furore iracundie illesum custodire. Multiloquium enim contentiones generat; contentiones uero ad iurgia et maledicta linguam excitant; maledicta autem ad iracundiam et  ad fraternum odium animum inflammant. Propterea Scriptura dicit: In multiloquio peccatum non deerit et in multiloquio peccatum non effugies . Et Iacobus apostolus omne genus bestiarum domari posse asserit: Linguam, pestem esse indomabilem,  que uniuersam rotam natiuitatis nostre inflammat, et ob hoc perfectum esse uirum qui in lingua sua non offendit . Nam quin rixe et contentiones de pestifera semper radice oriantur, dubium non est, quoniam nisi cor prius intrinsecus per elationem intumesceret, nequaquam lingua foris a custodia humilitatis sue in contumeliam uerborum se relaxaret. Sed dum superbe pre aliis sapientes uideri uolumus, erubescimus uel nostram ignorantiam ab aliis argui, uel aliorum sapientiam quasi ad nostram depressionem approbari. Sicque nonnunquam contra conscientiam nostram, uel nostrum errorem impudenter defendimus, uel alterius ueritatem malitiose impugnamus. Hec est  sapientia huius mundi, quam idem Iacobus apostolus carnalem uocat et diabolicam que uersuta est et maligna , illas solummodo astutie uias exquirens quibus possit errorem suum tegere, et alienam ueritatem quamuis manifestam, in opinione stultorum et insipientium hominum deprauare. Sed non talis est sapientia que desursum uenit, que nescit etiam semetipsam contra ueritatem diligere, semper parata uel bonum quod non habet ab habentibus libenter petere, uel malum quod sustinet cum aliis et coram aliis ueraciter accusare. Propterea de ipsa idem Iacobus apostolus sic ait: Sapientia autem que desursum est primum quidem pudica est, deinde pacifica, modesta, suadibilis, bonis consentiens, plena misericordia et fructibus bonis, iudicans  sine simulatione . Proinde, fratres karissimi, linguam uestram a superfluitate non solum inanium uerborum restringite, sed in ipsis etiam que recta sunt mensuram et modum tenete, et in collatione sanctorum magis auditores quam doctores esse eligite. Os clausum et aures apertas habete, et quanto estis ad loquendum modestiores, tanto estote ad intelligendum sagaciores. Sufficiat uobis  quod sapitis petentibus humiliter insinuare, contra resistentes autem nunquam presumatis pertinaciter dicta uestra defendere, quia sicut iam uobis prediximus. multarum molestiarum causas iurgia ministrant, et mox ut lingua indiscrete ad multiloquium resoluitur, ad disturbandam pacem cordis uestri quasi ianua  hosti aperitur. Restat ergo, fratres, ut si uere discipuli ueritatis esse cupitis, tales uos studeatis exhibere quibus ueritas facile persuaderi possit, quia et ipsa doctrina ueritatis tales auditores amat, qui eam et a sapientibus exhibitam humiliter suscipiunt, a simplicioribus quoque administratam arroganter non contemnunt, qui in scientia Dei, hoc est in peritia bene agendi cunctos prudentiores et sapientiores quam se esse existimant, nec erubescunt magistros habere omnes, a quibus discere possunt quod ignorant, qui bene dicta omnium libenter approbant, errores uero alienos  pro tempore student uel modeste corripere, uel prudenter dissimulare. Qui denique studium scientie, morum disciplina exornant, et  mansuetudinem ac modestiam mentis sue non solum in custodia oris, sed etiam in habitu et gestu corporis sui demonstrant. Sed et de bonorum exemplis que in presenti uobis dicenda existimo, paucis nunc  uerbis demonstrabo.



CAP. uII. De exemplis sanctorum imitandis.

Quare putatis, fratres, uitam et conuersationem bonorum imitari precipimur, nisi ut per eorum imitationem ad noue uite similitudinem reformemur? In ipsis siquidem similitudinis Dei forma expressa est, et idcirco cum eis per imitationem imprimimur, ad eiusdem similitudinis imaginem nos quoque figuramur. Sed sciendum est quod nisi prius cera emollita fuerit, formam non recipit, sic  et homo quidem per manum actionis aliene ad formam uirtutis non flectitur, nisi prius per humilitatem ab omni elationis et contradictionis rigore moliatur. Neque enim per exemplum alterius aliquando in melius reformari poterit, qui adhuc per elationis uitium et bona aliena oppugnat, et sua mala defendit. Necesse est ergo ut si ueraciter bonos imitari uolumus, prius per ueram humilitatem ad obedientiam corda nostra temperemus, quatenus uita nostra tanto citius ad nouitatem redeat, quanto promptius in omnem quam uiderit uirtutis speciem, per uoluntariam obedientiam se inclinat, et tanto altius ei uestigium aliene bonitatis incipiat inherere, quanto arctius studet bona aliorum imitari potius quam carpere. Aliam nobis adhuc non contemnendam  considerationem ad presens negotium forma sigilli exhibet. Figura namque que in sigillo foris eminet, impressione cere introrsum signata apparet, et que in sigillo intrinsecus sculpta ostenditur, in cera exterius figurata demonstratur. Quid ergo aliud in isto nobis innuitur, nisi quia nos qui per exemplum bonorum, quasi per quoddam sigillum optime exsculptum reformari cupimus, quedam in eis sublimia et quasi eminentia, quedam uero abiecta et quasi depressa operum uestigia inuenimus? Sanctorum quippe opera que quantum ad existimationem hominum non ad dignitatem, sed ad utilitatem pertinent, illa in conuersatione eorum quasi deorsum pressa iacent. Quando uero talia operantur que humanas mentes in admirationem sui  pertrahunt, quasi quasdam in se eminentes sculpturas ostendunt. Quod ergo in illis eminet, in nobis introrsum recondi debet, et quod in illis depressum est, in nobis est erigendum, quia nos cum facta eorum ad imitationem trahimus, sublimia quidem in abscondito et abiecta in manifesto facere debemus, ne uel illa si ostendantur per amorem accepti fauoris inani glorie seruire incipiant, uel ista si abscondantur per timorem uilitatis, premium retributionis amittant. Nescio quam homo deinceps habeat excusationem ignorantie, cui tot iam uie demonstrantur, quibus possit ad scientiam ueritatis peruenire. Ecce post discretionem rationis proprie per quam dirigitur, post doctrinam sapientium per quam eruditur, post exempla bonorum  quibus instruitur, adduntur etiam precepta Scripturarum, quibus ad omnem uiuendi rationem informatur. Postremo adiunguntur tentationes, quibus exercitatus per quotidianam experientiam de ueritate preceptorum certior efficitur.



CAP. uIII. De iis que in sacris Scripturis sunt attendenda.

uos autem fratres, qui scholam discipline iam intrastis, in lectione diuina prius debetis querere, quod mores instruat ad uirtutem, quam quod sensum acuat ad subtilitatem, magisque uelle informari preceptis Scripturarum, quam questionibus impediri. Cum igitur diuinas Scripturas legitis, solerter perpendite quid ibi dictum sit ad excitandum  in uobis amorem Dei, quid ad contemptum seculi, quid ad cauendas insidias inimici, quid ad bonos affectus nutriendos et parua desideria exstinguenda ualeat, et quid citius cor per compunctionis ardorem accendat. Quid disciplinam in opere, quid humilitatem in cogitatione, quid patientiam in aduersis habere doceat, quid denique ad agenda bona securum, et ad mala cauenda doceat esse circumspectum. Hoc modo lecta scriptura intelligentiam confert salutarem, et hanc ipsam sapientiam  melius postmodum per uirtutem inuenitis.



CAP. IX. Quomodo in omnibus operibus suis debeat homo esse circumspectus.

Restat hoc nouissimum et maxime fortassis pre  ceteris necessarium, ut uidelicet homo in omnibus operibus suis sit circumspectus et prouidus, quotidiana discussione cogitationes, locutiones pariter et facta sua apud semetipsum examinet. Sapientes quippe semper agendo discunt, et per exercitium bonorum operum quotidianis profectibus in maiorem uirtutis agnitionem excrescunt. Per experientiam namque eorum que faciunt, ad ea que postmodum agenda erunt, cautiores fiunt. uidet enim quod sepe opus quod bona intentione inchoari creditur, tanto citius hominem in deceptionis laqueum precipitat, quanto de intentionis sue principio securus finem actionis minus obseruat, et imprudens quasi uia plana ad foueam currit, quia uidet quid faciat, sed quid factum suum sequi debeat, non  attendit. Item non considerat quod nonnunquam euenire solet, ut affectus animi ita ambiguus sit, ut nisi ex fine operis discernere non possit homo qualitatem sue intentionis. Si uero diligenter consideret ad quem finem tendat mentis affectio, tunc iam plane uitium esse dignoscitur, in quo prius sibi animus falso de uirtute blandiebatur. Et rursum inuenitur aliud adhuc esse propter quod circumspectio homini ubique necessaria est, quoniam ad id etiam quod bonum est, agendum tanto magis homo peritus efficitur, quanto diligentius facta sua circumspiciens, seipsum quotidie in proficiendo superare conatur, cum sollicite attendit quid agat, quid agere debeat, utrum id quod faciendum est, faciat; utrum quantum et qualiter faciendum est  faciat; utrum bono operi malum aliquod non admisceat; utrum bonum, quod agit quanta oportet deuotione impleat; utrum alterius ut suum bonum diligat; utrum suum ut alterius malum reprehendat. Per singulos dies uitam suam ad iudicium uocat, mane quando surgere debet considerat quid egerit per noctem; in uespere quando cubitum uadit, considerat quid egerit per diem, quantum ad bona agenda solito alacrior, quantum ad mala uincenda solito constantior. Si quid ex iis que agenda non erant presumpserit, si in aliquo opere suo insidiis inimici supplantatus sit, qualiter demum per indicium transacte deceptionis futuram illius fraudem cauere possit, quatenus eum nec superueniens  tentatio improuidum ad malum opus deiiciat, neque indiscretum in bono opere presens negligentia fallat. Quisquis cor suum in eiusmodi studio exercet, existimo quod cito ad illam bonam et salubrem scientiam perueniat, quam, sicut supra diximus, ad seruandam disciplinam et bonitatem psalmista dari sibi postulabat. Restat igitur nunc ut ea quoque, que de disciplina nobis demonstranda sunt, proferamus. Docebimus ergo uos primum quid sit disciplina, deinde quid ualeat, postremo quomodo obseruari debeat.



CAP. X. Quid sit disciplina, et quantum ualeat.

Disciplina est conuersatio bona et honesta, cui parum est mala non facere, sed studet etiam in iis que bene agit per cuncta irreprehensibilis apparere. Item disciplina est membrorum omnium motus  ordinatus, et dispositio decens in omni habitu et actione. Audistis quid sit disciplina, nunc attendite quam utilis et quam necessaria sit. Disciplina est compes cupiditatis, malorum desideriorum carcer, frenum lasciuie, elationis iugum, uinculum iracundie, que domat intemperantiam, leuitatem ligat, et omnes inordinatos motus mentis atque illicitos appetitus suffocat. Sicut enim de inconstantia mentis nascitur inordinata motio corporis, ita quoque dum corpus per disciplinam stringitur, animus ad constantiam solidatur. Et paulatim intrinsecus mens ad quietem componitur, cum per discipline custodiam mali motus eius foras fluere non sinuntur. Integritas ergo uirtutis est, quando per internam mentis custodiam ordinate reguntur membra  corporis. Interior namque est custodia, que ordinata seruat exterius corporis membra. Sed qui statum mentis perdit, subsequenter foras in inconstantiam motionis defluit, atque exteriori mobilitate indicat quod nulla interius radice subsistat. Unde per Salomonem dicitur: Homo apostata, uir inutilis, graditur ore peruerso, annuit oculis, terit pede, digito loquitur, prauo corde machinatur malum, et in omni tempore iurgia seminat . Propterea enim hunc talem  prius apostatam nominauit, quia nisi prius intus a conspectu Conditoris auersione mentis caderet, foris postmodum ad inconstantiam et seminanda iurgia non ueniret. Liganda  ergo sunt foris per disciplinam membra corporis, ut intrinsecus solidetur status mentis, quatenus dum undique exterior custodia interiori mobilitati cercende opponitur, tandem mens ad pacem in semetipsa colligatur. Omnium namque uitiorum motus disciplina cercet, et quantum mala desideria foris cercendo comprimit, tantum per eam bonum desiderium interius conualescit. Paulatimque eadem uirtutis forma per consuetudinem menti imprimitur, que foris per disciplinam in habitu corporis conseruatur. Ecce uidimus quantum ualeat disciplina, nunc qualiter custodiri debeat consideremus. Quatuor sunt precipue in quibus seruanda est disciplina, in habitu, in gestu, in locutione, in mensa, id est comestione.



CAP. XI. De disciplina seruanda in habitu.


In habitu quinque modis disciplina custoditur, in genere et qualitate, in colore et formatione et coaptatione uestimentorum. In genere, scilicet ne sint uestimenta nostra nimis pretiosa. In qualitate, ne nimis sint subtilia uel mollia. In colore, ne nimis sint nitida, siue quolibet alio modo supra quam proposito religiose conuersationis expetit fuscata. In formatione, ut sint decenter et religiose composita, et humilitatis signum habentia, id est non nimis magna aut dependentia, aut fluxa, nec nimis stricta, siue quolibet alio modo secundum seculi uanitatem detorta. Coaptatio ad modum portandi pertinet, nam sunt quidam stulti qui stultis placere cupientes, quodam artificio uestimenta sua circa  se componunt. Alii uero maiori scurrilitate ridiculose transuertunt, alii autem ut pompam de se faciant, explicant ea, et quantum possunt, latius distendunt. Alii temere corrugata in unum colligunt, alii contorquentes et complectentes inuoluunt. Alii toto conamine stringentes et findentes ea, omnia corporis sui lineamenta, inuerecundissima quadam turpitudine aspicientibus numeranda exponunt. Alii iactando et uentilando pannos suos, leuitatem mentis sue ex ipsa habitus sui mobilitate ostendunt. Alii incedentes sinuoso syrmate terram uerrunt et limbis dependentibus, imo retro consequentibus caudis in similitudinem uulpium uestigia sua obducunt. Bene profecto, ut postquam pertransierint, pereat memoria illorum, ne sint amplius in recordatione  in terra uiuentium. Qui ut ostendant de numero illorum se esse, de quibus Psalmista dicit: Non sic impii non sic, sed tanquam puluis quem proiicit uentus a facie terre , quacunque perrexerint, quasi turbo tempestatis puluerem concitant, et ipsi filii tenebrarum illud lumen foris oculis hominum subtrahunt, quod intus cecata mente perdiderunt. Est tamen in quo de eis etiam in presenti uita uindictam capimus, quia iisdem suis pannis quibus nebulam pulueris luminibus nostris iniiciunt, ad complanandam uiam pedibus nostris, lutum platearum abstergunt. Quid amplius dicam? Tedet me omnia uanitatis ostentamenta numerare, in quibus stulti et uecordes, mulieribus,  imo meretricibus studia sua auferunt, et tanto dedecore quanta superstitione cum habitu pene sexum mutauerunt. Alii sunt mille modi quibus homines uanissimi et superstitiosissimi spectaculum de se intuentibus prebere concupiscunt. Sed hec omnia seruus Dei magna debet constantia despicere, cum uideat nullos nisi stultos et irrisione dignissimos studiis talibus deseruire. Hec enim omnia uere religioni contrarie sunt et omnes qui studium et curam his adhibeant, quantum a religione alieni sint, patenter ostendunt. Sed gratia Dei omnes qui modo in religione constituti talibus student, et per hec hominibus placere cupiunt, omnibus hominibus magis uiles et contemptibiles fiunt. Et econuerso qui hec propter Deum despiciunt  non solum coram Deo, sed etiam coram hominibus cariores et honorabiliores existunt. Eant ergo nunc miseri et stulti ac omnis honestatis ignari, eant et comant pannos suos, qui non intelligunt quam iuste in uiris religiosam uitam professis cultus pretiosarum uestium reprehenditur, qui per apostolum Paulum etiam feminis prohibetur, non, inquit, in ueste pretiosa . uideant ergo quanta non dico reprehensione sed confusione, imo potius quanta damnatione digni sunt, qui in propositio religionis, cultui pretiosarum uestium student, quia diues ille qui in Euangelio purpura et bysso induitur, postea in tormentis inferni eternaliter cruciandus sepelitur . Quid autem in purpura nisi color et pretium, et. quid in bysso nisi  mollities reprehenditur? Cum ergo carni sue et in purpura decorem, et in bysso mollitiem adhibuisse dicitur, procul dubio superbus simul et luxuriosus fuisse comprobatur. Qui ergo corpori suo prius illicite fomenta uitiorum exhibuit, iure postmodum hoc cruciandum flamma tormentorum accepit. Et tamen diues iste nondum propriis rebus abrenuntiauerat, sed quia in iis que possidebat temperantiam seruare noluit, post illicitum usum rerum temporalium ad penam sempiternam peruenit. Si igitur ille quia propriis abusus est tantam damnationem meruit, quid putamus isti facient, qui propria non habentes alienam eleemosynam cultui sue elationis impendere non pertimescunt? ue eis quia ipsi  peccata populi  comedunt , et uictimas in profundum declinant , quia quod alii pro redemptione animarum suarum offerunt, hoc ipsi accipientes per illicitum usum ad damnationem animarum suarum conuertunt. ue corone superbie Ephraim et flori decidenti , quia omnis caro fenum et omnis gloria eius quasi flos agri. Exsiccatum est fenum et cecidit flos, quia spiritus iracundie Domini exsufflauit in illud. Exsiccatum est fenum et cecidit flos, uerbum autem Domini manet in eternum . Quid igitur superbit cinis et puluis , fumus euanescens et uapor ad modicum parens? . Quid est homo nisi putredo, et filius hominis nisi uermis? uermis ipse, et uermis hereditas  eius, hereditabit enim homo uermes, bestias, serpentes . Quantumcunque excolatur et ornetur, quid est aliud caro quam caro? Quid igitur prodest in habitu qui foris ad tempus adheret, gloriam querere, et corruptionis putredinem, que in nobis est et semper permanet, non considerare? Propterea debent amatores religionis opere demonstrare quantum ipsi terrena despiciant, nec carnem que moritura est cultu superstitioso excolere, sed pompe indumentorum, morum ornamenta anteferre. uestimenta plus uilia quam pretiosa, plus grossa quam subtilia, plus aspera quam mollia, plus fusca quam nitida, plus neglecte quam accurate composita uel adaptata amare, quatenus si non possint in uestimentis suis per omnia commoditatem  abscindere, nunquam tamen presumant eis uti ad ostentationem. Poterant hec fortassis beneuolis ad eruditionem modestie et humilitatis sufficere, sed scio duros et rebelles animos, nisi ad hec mordacioribus lupatis frenati fuerint, non facile a uia pristini erroris declinare. Quos quidem oportet in cunctis obseruationibus usque ad unguem stringere, et ut nullus deuiandi locus tergiuersationi relinquatur, ad singula uestigia determinatis preceptionibus obligare.



CAP XII. De disciplina seruanda in gestu.

Gestus est motus et figuratio membrorum corporis, ad omnem agendi et habendi modum; hic sex modis reprehensibilis inuenitur, scilicet, si est aut mollis, aut dissolutus, aut tardus, aut citatus, aut  procax, aut turbidus. Mollis significat lasciuiam, dissolutus negligentiam, tardus pigritiam, citatus inconstantiam, procax superbiam, turbidus iracundiam. Nam quod inordinati motus corporis, corruptionem et dissolutionem indicent mentis superius iam demonstratum est; ubi Salomonis testimonio uirum apostatam exterioribus indiciis auersionem animi sui promentem ostendimus. Ait enim: Homo apostata, uir inutilis, graditur ore peruerso, annuit oculis, terit pede, digito loquitur , quia uidelicet cum mens interius a custodia sui soluitur, membra foris ad omnem actum inordinate commouentur. Et uelut corpus paralytici modum quidem habet, sed officia membrorum in suis actionibus  seruare non ualet, sic iste impatientia quidem et fluctuatione mentis ad quelibet preceps impellitur, sed in omnibus que agit nullo rationis moderamine gubernatur. Sed sciendum est quod in his uitiosis gestibus quidam inter se similes quodammodo esse uidentur, et quemadmodum uitia de quibus nascuntur, inter se non multum discrepant, ita ipsi quoque motus exteriores quamdam inter se concordiam peruersitatis obseruant; sicut similes sunt gestus mollis et procax, dissolutus et tardus, citatus et turbidus, quia et uitia ipsa inter se similia sunt, sicut et lasciuia, et iactantia, negligentia et pigritia, inquietudo et impatientia. Propterea omnes isti inordinati gestus, quia de interioribus anime prodeunt corruptionibus, in multis Scripturarum locis  grauiter argui et reprehendi, inueniuntur; que, etsi per singula enumerare non possumus, ne tamen pro nichilo rem in tantum exaggerare uideamur, quedam ex his exempli causa reuoluemus. De molli et procaci gestu lasciuiam et arrogantem animam Dominus per Isaim prophetam arguit, dicens: Descende, sede in puluere, uirgo filia Babylonis, sede in terra, non est solium filie Chaldeorum, quia ultra non uocaberis mollis et tenera. Tolle molam, mole farinam, denuda turpitudinem tuam, discooperi humerum, reuela crura, transi flumina . Et post pauca: Sede, tace, intra in tenebras, filia Chaldeorum, quia non uocaberis ultra domina regnorum . Que ergo descendere precipitur, de procaci gestu et typo arrogantie increpatur. Unde et bene subiungitur,  non est solium filie Chaldeorum; quia sepe homo apud alios tanto magis despectus habetur, quanto magis apud seipsum per tumorem arrogantie extollitur, ut impleatur illa sententia ueritatis qua dicitur: Omnis qui se exaltat humiliabitur, et omnis qui se humiliat exaltabitur . De quo adhuc subinfertur cum dicitur: Sede, tace, intra tenebras, filia Chaldeorum, quia non uocaberis ultra domina regnorum . Magna etenim tunc hominem confusio sequitur, quando se ab aliis despici uidet, etiam pro eo in quo ipse gloriatur. Sed quia lasciuia et mollities amica est procacibus et superbis, increpata arrogantia, lasciuiam etiam arguit cum subiungit: Tolle molam, mole farinam, denuda turpitudinem, discooperi humerum, reuela crura, transi flumina,  quia ultra non uocaberis mollis et tenera . Quam sit ergo odibilis apud Deum lasciuia et procacitas, ex hoc patenter ostenditur, quod Scriptura tam districta animaduersione et deiectionem arrogantibus, et asperitatem mollibus superuenturam comminatur. Hinc est rursum quod per eumdem Isaiam contra lasciuos et procaces dicitur: Hec dicit Dominus: Pro eo quod eleuate sunt filie Sion, et ambulauerunt extento collo, et nutibus oculorum ibant et plaudebant, ambulabant, et pedibus suis composito gradu incedebant, decaluabit Dominus uerticem filiarum Sion . Ambulabant extento collo et nutibus oculorum, hic notatur arrogantia. Ibant et plaudebant, ambulabant, et pedibus suis composito gradu incedebant, hic notatur lasciuia. Sequitur:  Decaluabit Dominus filiarum Sion, hec est pena arrogantium. Et Dominus crinem earum nudabit, hec est pena lasciuiorum. Et quia hec uitia luxus pretiosarum uestium sequi solet, pena quoque eius subinfertur cum dicitur: In die illa auferet Dominus ornatum calceamentorum et lunulas, et torques, et monilia, et armillas, et mitras, et discriminalia, et periscelidas, et murenulas, et olfactoria, et inaures, et annulos, et gemmas in fronte pendentes, et mutatoria, et pallia, linteamina, et acus, et specula, et sindones, et uittas, et theristra; et erit pro suaui odore, fetor; et pro zona, funiculus; et pro crispanti crine, caluitium; et pro fascia pectorali, cilicium . Ecce quam diligenter omnia uanitatis insignia enumerat, ut hec in quibus homines nullam  uel admodum paruam culpam esse putant, quam districte a Deo pensentur, ostendat.

Dissolutum et tardum Salomon arguit dicens: Per agrum hominis pigri transiui, et per uineam uiri stulti, et ecce totum repleuerant urtice, operuerant superficiem eius spine, et maceria lapidum destructa erat. Quod cum uidissem, posui in corde meo et exemplo didici disciplinam . Usquequo piger dormis, usquequo de somno non consurgis?  Paululum dormies, modicum dormitabis, pauxillum manus conseres ut quiescas, et ueniet quasi cursor egestas tua, et mendicitas tua quasi uir armatus . Et rursum: uade ad formicam, o piger, et considera uias eius et disce prudentiam, que, cum non habeat  ducem, nec preceptorem, nec principem, parat estate cibum sibi, et congregat quod comedat in hieme . Item de pigro: Sicut acetum dentibus, et fumus oculis, sic piger iis qui miserunt illum . Et de dissoluto: Manus fortium dominabitur, que autem remissa est, tributis seruiet . Et iterum de pigro: uult et non uult piger, anima autem operantium impinguabitur . Rursum de dissoluto: Qui mollis et dissolutus est in opere suo, frater est sua opera dissipantis . Item de pigro: Abscondit piger manum suam sub ascella, et laborat si ad os suum applicuerit eam . Item: Desideria occidunt pigrum, noluerunt enim quidquam manus eius operari . Et iterum: Dicit piger: Leo est in uia, in medio  platearum occidendus sum . Item: Sicut ostiam in cardine suo, sic piger uertitur in lecto . Et in libro Ecclesiastico de pigro, tardo et dissoluto dicitur: In lapide luteo lapidabitur piger, et omnes loquentur super aspernationem illius. De stercore boum lapidabitur piger, et omnis qui tetigerit eum, excutiet manus suas . Multa sunt alia si enumerare uelim, que ad increpationem, uel ad irrisionem horum in Scripturis dicuntur, de quibus hec ad exhortationem presentem uobis dicta sufficere possunt.

Citatus uel inquietus simul et turbidus gestus per Salomonem iterum reprehenduntur, ubi, sicut iam in superiori exemplo demonstrauimus, de uiro apostata dicitur: Homo apostata, uir inutilis, graditur  ore peruerso, annuit oculis, terit pede, digito loquitur, prauo corde machinatur malum et omni tempore iurgia seminat . Huic extemplo ueniet perditio sua, nec habebit ultra medicinam. Quam sit enim perditioni proximus, ipse sua actione satis demonstrat, qui per inquietudinis uitium in semetipso pacem perdit etiam priusquam foris obsistentem inueniat. Et quo precipitandus sit patet, si occasionem furoris inuenerit, quem nullo turbante exterius sua intus leuitas et impatientia ad furorem precipitem rapit. Unde bene postquam inconstantie et leuitatis signa enumerauit, dicens: Annuit oculis, digito loquitur, terit pede, nouissime indicium furoris expressit, dicens: Omni tempore iurgia seminat.  Quia, sicut dictum est, primum per leuitatis uitium et inquietudinem pax interne tranquillitatis dissoluitur, ac sic deinde agitata mens in foueam furoris precipitatur. Quamuis enim id ipsum quod dixit, graditur ore peruerso, annuit oculis, terit pede, digito loquitur, tam furoris quam inquietudinis signum sit, tamen hic esse solet ordo perditionis, ut primum homo per inquietudinem, constantiam grauitatis deserat, ac sic tandem usque ad impatientiam furoris erumpat. Habet etiam hic gestus, id est citatus siue inquietus, cum molli ac procaci affinitatem, quia leuitas aliquando lasciuiam, aliquando impatientiam designat. Inquietus gestus lasciuo et procaci concordat, sicut per Salomonem dicitur: De fenestra domus mee per cancellos prospexi, et uideo  paruulos, considero uecordem iuuenem, qui transit per plateas iuxta angulum, et prope uiam domus aliene graditur in obscuro, aduesperante die, in noctis tenebris et caligine. Et ecce mulier occurrit illi ornatu meretricio, preparata ad capiendas animas, garrula et uaga, quietis impatiens, nec ualens in domo consistere pedibus suis; nunc foris, nunc in plateis, nunc iuxta angulos insidians, apprehensumque deosculatur iuuenem, et procaci uultu blanditur . Statim eam sequitur quasi bos ad uictimam, ductus, et quasi agnus lasciuiens et ignorans, et nescit quod ad uincula stultus trahatur, donec transfigat sagitta iecur eius, ueluti si auis festinet ad laqueum, et nescit quia de periculo anime illius agitur; uie inferi domus eius, penetrantes interiora mortis . Nemo ergo deinceps  putet parum relinquere eos qui contra disciplinam ad turpes motus, et inordina as gesticulationes membra sua inflectunt, quia nunquam Scriptura tam seuere istos exteriores corporis motus in nobis reprehenderet, nisi omnis exterioris hominis inhonesta figuratio et motio indecens, ab interiori mentis corruptione manaret. Propterea multum ualet disciplina ad cercendos prauos motus animi, quatenus mala desideria dum per custodiam discipline stringuntur ne foras effluant, tandem aliquando etiam interius surgere ac moueri omnino desuescant. Quia igitur uitia gesticulationum descripsimus, ordo exigit, ut nunc quis sit in omni gestu modus discipline, definiamus, quod etsi fortasse  per singula facere non possumus, magis tamen expedit aliquid inde ad eruditionem dicere, quam omnino silere. Primum ergo diligenter obseruandum est, ut singula membra suum teneant officium, neque usurpent alienum, deinde ut unumquodque suum opus tam decenter ac modeste impleat, quatenus per indisciplinam aspicientium oculos non offendat. Nam in quolibet horum peccetur, dignum reprehensione est, siue scilicet membra inter se actus suos confundant, siue id quod iuste agere debent, recte non expleant. Discretio actionum in membris conseruanda est, ut scilicet id agat unumquodque membrum ad quod factum est, ut neque loquatur manus, neque os audiat, nec oculus lingue officium assumat. Sunt enim quidam qui nisi buccis  patentibus auscultare nesciunt, et quasi per os sensus ad cor influere debeat, palatum ad uerba loquentis aperiunt. Alii  in agendo uel audiendo quasi canes sitientes linguam protendunt, et ad singulas actiones uelut molam labia torquendo circumducunt. Alii loquentes digitum extendunt, supercilia erigunt, et oculos in orbem rotantes, aut profunda quadam consideratione defigentes, cuiusdam intrinsecus magnificentie conatus ostendunt. Alii caput iactant, comam excutiunt, uestimenta adaptando componunt, et latera cubitando, pedesque extendendo ridiculam satis ostentationis formam fingunt. Alii quasi ambe aures ad audiendum facte non sint, alteram tantum collo detorto uoci uenienti opponunt. Alii typum nescio  quem figurantes, oculorum inter uidendum alterum claudunt, alterum aperiunt. Alii maiori ridiculo dimidiato ore loquuntur. Sunt preterea mille larue, mille subsannationes et corrugationes narium, mille ualgia et contortiones labiorum, que pulchritudinem faciei et decorem discipline deformant. Est enim facies, discipline, speculum, cui tanto maior custodia adhibenda est, quanto minus si quid in ea peccatum fuerit, celari potest. Temperanda est igitur facies et mortificanda in gestu suo, ita ut nec proterue exasperetur, nec molliter dissoluatur, sed semper habeat et rigidam dulcedinem, et dulcem rigorem. Alii nauigant brachiis incedentes, et duplici quodam monstro, uno et eodem tempore pedibus deorsum in terra ambulant, et lacertis sursum in  ere uolant. Quod est queso monstrum hoc, quod simul in se fingit et hominis incessum, et nauis remigium, et auis uolatum? Libet in hoc, petice illius subsannationis elogio proclamare:

Humano capiti ceruicem pictor equinam
Iungere si uelit, et uarias inducere plumas
Undique collatis membris, ut turpiter atrum
Desinat in piscem mulier formosa superne. .
Certe tale mihi uidetur hoc portentose figurationis schema:

. . . . . . . . . Cuius uelut egri somnia uane
Fingentur species, ut nec pes nec caput uni
Reddatur forme..
 Sed ne forte satiram potius quam doctrinam edere uideamur  modestie hic quoque obliuisci non debemus. Etiam sic fortassis negligentibus et indisciplinatis quantum ipsi in his erubescere debeant, melius silendo ostendemus. Scire tamen debent unum esse uitium quod prius intrinsecus statum mentis dissipat, ac postmodum extrinsecus in membris ordinem actionis perturbat, sicut iam sepius memorato Salomonis testimonio comprobatum est, ubi in apostata homine prius quidem mentis auersio atque defluxio precessisse dicitur, ac postmodum confusio atque perturbatio actionis subsecuta memoratur. In eo enim quod dicitur: Homo apostata uir inutilis ,  notatur defluxio mentis, in eo autem quod dicitur, graditur ore peruerso, terit pede, annuit oculus, digito loquitur , demonstratur confusio actionis. Hinc etiam est illud quod dicitur in libro Ecclesiastici Ex uisu cognoscitur uir, et ab occursu faciei cognoscitur sensatus. Amictus corporis et risus dentium et ingressus hominis enuntiant de illo . Quia uidelicet per illud, quod foris siue bene siue male agitur, interior animi qualitas intuentium oculis patenter indicatur. Et idcirco oportet ut ad hanc perturbationem sedandam custodia discipline opponatur, que unumquodque membrum ad suum officium restringat, quatenus dum alterum membrum operatur, alterum aut omnino quietum maneat, aut si forte eius opera illi necessaria esse cognoscitur,  suo motu ad cooperandum illi decenter et ordinate moueatur. Ita ut nichil confuse, nichil preposterum in membris corporis agatur, sed ut sciat utrumquodque in quo alteri debeat succurrere, et in quo dum aliud mouetur, se debeat quietum custodire. Est enim quasi quedam respublica corpus humanum, in quo singulis membris sua officia distributa sunt. Dum ergo unum membrum alterius membri officium inordinate sibi uindicat, quid aliud quam concordiam uniuersitatis perturbat? Cumque aliud suo motu alterius motum impedit, certe illi quam natura moderatur, dispositioni contradicit. Prima igitur est custodia discipline in gestu, ut unumquodque membrum in eo ad quod creatum est officia se contineat, neque alterius membri ministerium sui admistione  confundat. Id est, ut oculi uideant, aures audiant, nares olfaciant, os loquatur, manus operentur, pedes ambulent, quatenus neque transmutentur officia membrorum neque inordinate permisceantur.

Secunda est custodia discipline in gestu, ut unumquodque membrum id quod facit, eo modo atque mensura faciat quo faciendum est, id est nec plus nec minus, nec aliter quam oportet, faciat. Quatenus in actu suo sic et dirigatur et moueatur, ut in nulla unquam parte temperantie limitem aut formam honestatis excedat, hoc est  ridere sine apertione dentium. uidere sine defixione oculorum, loqui sine extensione manuum et intentatione digitorum, sine contorsione labiorum, sine iactatione capitis, sine eleuatione superciliorum;  incedere sine modulatione gressuum, sine gesticulatione scapularum; sedere sine diuaricatione crurum, sine alterutra superiectione pedum, sine extensione uel agitatione tibiarum, sine alterna accubitatione laterum, iacere sine disiectione membrorum. Et ut tandem de hac parte finem loquendi faciamus, gestus hominis in omni actu esse debet gratiosus sine mollitie, quietus sine dissolutione, grauis sine tarditate, alacer sine inquietudine, maturus sine proteruia, et sine turbulentia seuerus. Mollem gestum temperat turbidus, et turbidum mollis, dissolutum procax, procacem dissolutus, citatus tardum, et tardus citatum, quia inter uitia contraria medius limes uirtus est. Hec de gestu ad presentem doctrinam dicta sufficiant. Si qui uero tam  duri cordis fuerint, ut his admonitionibus informari nequeant, illos quidem acrioribus stimulis urgeri oportet, ut quod sponte facere nolunt, faciant uel inuiti. Scio enim quam difficile sit, cor malitia induratum ad formam discipline et speciem honestatis incuruare, sed necesse est ut dura materia cum facile ad formam non flectitur, ei et acrioris flamme incendium et mallei grauioris tunsio adhibeatur.



CAP. XIII. De disciplina in locutione seruanda; et primo quid loquendum.

In locutione quinque res sunt obseruande, hoc est quid dicatur, cui dicatur, ubi dicatur, quando dicatur, quomodo dicatur. Quid autem dicendum sit, hoc  primum generali distinctione discernitur, ut uidelicet nunquam in sermonibus disciplinatis otiosa adhibeantur. Otiosa autem sunt omnia, que sunt aut nociua, aut inhonesta, aut inutilia. Inutilia autem sunt, que nec loquentibus, nec audientibus prosunt. Inhonesta sunt, que uel illius qui loquitur, uel illius cui loquitur, uel illius de quo loquitur dignitati non conueniunt. Nociua sunt que suis suasionibus animos auditorum siue ad errorem siue ad prauitatem inducunt. Hec autem tria, id est nociua, inhonesta, inutilia, duobus modis discerni possunt, id est secundum qualitatem rerum de quibus locutio sit, et secundum qualitatem personarum per quas, uel ad quas, uel de quibus locutio fit. Qualitas personarum quatuor modis consideratur, id est secundum etatem,  secundum scientiam, secundum officium, secundum conditionem. Secundum etatem, quia aliud conuenit locutionibus senum, aliud locutionibus iuuenum. Secundum scientiam, quia aliud conuenit locutionibus sapientium, aliud locutionibus simplicium. Secundum officium, quia aliud conuenit locutionibus eorum qui negotia exteriora tractant, aliud locutionibus eorum qui secretioris uite quieti et studio contemplationis inuigilant. Secundum conditionem ac statum, quia aliud conuenit locutionibus eorum qui sunt prelati, aliud locutionibus eorum qui sunt subditi. Senes loqui debent de discretione bene consulendi. Iuuenes de instantia benefaciendi. Sapientes de mysteriis Scripturarum. Simplices de exemplis bonorum operum. Ii qui exteriora tractant negotia,  de solertia acquirendi, ii qui quietam uitam ducunt, de disciplina uiuendi. Prelati de prouisione rerum, subiecti de obedientia preceptorum. Et unusquisque qui loquitur secundum qualitatem persone sue, qualitatem materie inquirat congruam de qua loquatur.



CAP. XIu. Cui loquendum.

Sequitur ut postquam elegerit homo quid dicat, etiam cui dicat diligenter attendat. Quia sicut ait quidam sapiens: Qui narrat uerbum non audienti, quasi qui excitat dormientem de graui somno . Et iterum: Cum stulto ne multum loquaris, et cum insensato ne abieris . Et Salomon dicit: Qui arguit impium, generat maculam sibi. Noli arguere derisorem, ne oderit. Argue sapientem, et diliget  te. Da sapienti occasionem, et addetur ei sapientia. Doce iustum, et festinabit accipere . Sed rursum in libro Ecclesiastico de discretione loquendi dictum est: Cum uiro irreligioso tracta de sanctitate et cum iniusto de iustitia, et cum muliere de iis que emulatur, cum timido de bello, cum negotiatore de traiectione, cum emptore de uenditione, cum uiro liuido de gratiis agendis, cum impio de pietate, cum inhonesto de honestate, cum operario agrario de omni opere, cum operario annuali de consummatione anni, cum seruo pigro de multa operatione . Ubi intelligi datur quod boni prauorum colloquia aliquando appetere, aliquando uitare debent. Appetere debent boni prauorum colloquia, quando et sua  exhortatione illos sperant posse corrigi, et tantum de sua stabilitate confidunt, ut non timeant ex illorum praua suggestione corrumpi. Quando uero et illorum duritiam et suam infirmitatem considerant, expedit eis ut fugiant, ne dum illos non ualent admonitionibus suis corrigere, paulatim incipiant ipsi ad prauitatem illorum declinare. Cum ergo propter nostri edificationem loquimur, cum illis loquamur quorum doctrina possimus ad uirtutem instrui. Cum autem propter edificationem proximi loquimur, cum illis loquamur quos speramus per nostram exhortationem a prauitate sua posse emendari. Alioquin et sapientes uelle docere, superbia est, et obstinatos corripere, insipientia. Quia et iniuriosus proximo est, qui meliori non exhibet reuerentiam, et iniuriosus  sibi est, qui non emendat sed prouocat erga se insipientis uesaniam. Ergo qui cum alio loquitur primum consideret utrum propter se an propter illum loquatur. Si propter suam utilitatem loquitur, uideat ut ille talis sit, de cuius colloquio utilitas sibi prouenire possit. Si propter illum loquitur, caueat ne talis sit ille, qui uel sua exhortatione non indigeat, uel ita in malo obstinatus, ut exhortatione alterius corrigi se non permittat. Si ergo sic est, nunquam nisi uel ad nostri uel ad aliorum eruditionem loqui debemus, et in ipsa nostra locutione talem discretionem seruare, ut semper studeamus et a sapientioribus discere, et minus doctos  studeamus erudire. Et sicut interrogando, de illo potissimum quod nos magis urget uerba facimus,  sic docendo, illud quod magis persone auditoris congruit proferre debemus, ut contra uitium quod in eo sanare cupimus, competens nostri sermonis remedium opponamus, quemadmodum supradictum est: Cum irreligioso de sanctitate, cum iniusto de iustitia, cum pigro de multa operatione loquendum esse. Facile ergo cui sit loquendum agnoscimus, si id quod dicitur quale sit diligenter consideremus, quia id profecto unicuique magis dici conuenit, quod ad illud, in quo ipse plus laborat, malum sanandum consilio commodiori occurrit. uerbi gratia, quando constantiam laudare uolumus, ad pusillanimes non ad superbos sermonem nostrum dirigere debemus, quia cum uitium superbie sub pretextu constantie  nonnunquam se contegat, si ceperimus superbis laudare constantiam, dum eos ad uirtutem hortari credimus, amplius in suo uitio confirmamus. Exhortemur ergo ad constantiam timidos, ad timorem superbos, ad frugalitatem prodigos, ad liberalitatem auaros, ad humanitatem parcos, ad parcitatem gulosos, ad consilium temerarios, ad feruorem zeli tepidos, ad silentium uerbosos, ad uerbum exhortationis nimis tacitos, ad alacritatem segnes, ad mansuetudinem impatientes, ad iustitiam negligentes, ad indulgentiam crudeles, ad uerecundiam procaces, ad quietem precipites, ad prudentiam incautos, ad sollicitudinem obliuiosos, et ad modestiam inuerecundos, et omnino quidquid dicere uolumus cui dicendum sit, ex ipsa prius nostri sermonis qualitate colligamus.



CAP. Xu. Ubi loquendum.


Sequitur tertia discretio loquendi, ut cum aliquid dicere uolumus, prius ubi illud dici conueniat consideremus. Nam quedam sunt loca, in quibus perpetuum silentium seruandum est. Quedam uero in quibus humanos sermones, id est confabulationes ad alterutrum edere non licet, exceptis iis uerbis quibus homo cum Deo et ad Deum loquitur, quando uel in orationibus uel in lectionibus siue in hymnis et canticis manifeste uel occulte prolatis Deo famulatur. Unde et beatus Augustinus in oratorio nichil agendum esse dicit, preter id ad quod factum est. Sunt item alia loca in quibus pro disciplina et instructione morum uerba habenda sunt; quedam iterum in quibus de intelligentia et expositione  Scripturarum collationes  haberi possunt. Postremo sunt alia loca in quibus magis loquendi licentia laxatur, ita ut non solum de spiritualibus rebus, sed etiam de exteriorum dispositione et prouisione sermones admittantur. Loca in quibus uana et superflua dici debeant, inuenire non possum. Neque igitur in diuinis et sacratis locis confabulationes inducere, neque in illis locis ubi de disciplina agendum est, questiones aut contentiones uerborum uentilare, neque in illis ubi de intelligentia diuinarum Scripturarum tractandum est, exteriora negotia admiscere debemus, nec ea que sunt paucis reuelanda, in manifesto propalare.



CAP. XuI. Quando tacendum et quando loquendum.


Quarta loquendi discretio est quando quid dicendum sit attendere. Est tempus quando nichil, et est tempus quando aliquid dicendum est, nullum uero tempus est quando dicenda sunt omnia. Tempus est quando nichil dicendum est, quia tempus tacendi; et tempus quando aliquid, quia tempus loquendi, tempus uero quando omnia, nunquam, quia sicut idem Salomon ait: Mala aurea in lectis argenteis, qui loquitur uerbum in tempore suo . Habet igitur omne uerbum tempus suum quando proferri debeat, tempus quando taceri. Quando autem loquendum sit, melius ostendemus, si prius quando tacendum sit demonstremus. Tempus enim tacendi  tempus loquendi debet precedere, quia prius per silentium tempore tacendi discitur, quod postea per uerbum tempore loquendi proferatur. Propterea non ait Salomon: Tempus loquendi et tempus tacendi, sed tempus tacendi et tempus loquendi , quia prius, sicut dictum est, in silentio forma loquendi sumitur, que postmodum tempore loquendi in uoce teneatur. Aliquando tacere debemus propterea quod alter prior loqui cepit, ne forte si sermonem eius uerborum nostrorum prolatione interrumpimus, et eum qui loquitur, et eos qui audiunt pariter offendamus. Aliquando tacendum est propterea, quia ad id quod dicere uolumus, animos auditorum paratos adhuc non esse consideramus. Aliquando tacendum est propter multiloquium uitandum, uel etiam propterea  quod ipsi qui locuturi sumus, nondum apud nosmetipsos congruam loquendi formam inuenimus, quia profecto animus auditorum magis offenditur, si sermo qui edificare debet, confusus et inordinatus proferatur. Aliquando tacendum est propterea quod ii, qui presentes habentur, nequaquam tales sunt, ad quos uerbum debeamus facere, quod duobus modis fieri potest, scilicet dum uel reuerentia dignitati persone impenditur, uel malitia incorrigibilis atque ideo indigna admonitione existimatur. Singula hec exemplis Scripturarum probare possumus, quia non uno sed multis singula queque confirmari Scripturarum testimoniis inuenimus. Quod sermonem eorum qui priores nobis loqui ceperant, non debeamus interrumpere, sed semper loquentes  alios et precipue eos qui utilia et recta loquuntur, propter custodiam discipline reuerenter sustinere atque exspectare, sanctus Iob nobis ostendit, qui cum de sua disciplina et de aliorum erga se reuerentia loqueretur, inter cetera sic ait: Qui me audiebant, exspectabant sententiam meam; et intenti tacebant ad consilium meum, uerbis meis addere nichil audebant, et super illos stillabat eloquium meum . Item sepe propter infirmitatem auditorum tacendum esse, Dominus suo exemplo docet; qui, cum apostolos adhuc imbecilles et ad sublimioris doctrine eruditionem impares aspiceret, ait: Adhuc multa habeo uobis dicere, sed non potestis portare modo . Item aliquando tacendum esse propter precipitationem loquendi uitandam, Salomon  in Prouerbiis ostendit, dicens: In multiloquio peccatum non deerit, qui autem moderatur labia sua prudentissimus est . Item: Labia iusti considerant placita, et os impiorum peruersa . Item: Qui prius respondet quam audiat, stultum se esse demonstrat et confusione dignissimum . Item in libro Ecclesiastico: Ne uentites te in omnem uentum, et non eas in omni uia, sic enim peccator probatur in duplici lingua. Esto mansuetus ad audiendum uerbum Dei ut intelligas, et cum omni sapientia proferas responsum uerum. Si est tibi intellectus, responde proximo; sin autem, sit manus tua super os tuum, ne capiaris in uerbo indisciplinato . Item sepe propter reuerentiam persone  tacendum esse, in eodem demonstratur cum dicitur: Priusquam interroges ne uituperes quemquam, et cum interrogaueris corripe iuste. Priusquam audias ne respondeas uerbum, et in medio seniorum ne adiicias loqui . Item sepe, propter malitiam auditorum tacendum esse, Salomon docet, dicens: In auribus insipientium ne loquaris, quia despicient doctrinam eloquii tui . Item: Ne contendas cum pessimis, et ne emuleris impios . Item. uir sapiens si cum stulto contenderit, siue irascatur siue rideat, non inueniet requiem . Quisquis hec impedimenta loquendi cauere uoluerit, facile fortassis et sine difficultate quando sit loquendum agnoscet, si tamen hoc attendit, quia aliud tempus est quando ei qui uoluerit loqui conceditur,  aliud est tempus quando ei qui noluerit loqui pro culpa reputatur. Sapiens autem eque cauet, uel ne eo tempore quando loqui debet, per negligentiam sileat, uel ne omni tempore quando loqui licet, per licentiam concessam in multiloquium cadat. Recte ergo tempus loquendi discernitur, si homo nec unquam quando loqui debet, sileat, nec semper quando licet, loquatur. Restat nunc ut, postquam ostendimus quid uel cui et ubi et quando loquendum sit, etiam qualiter loquendum sit, demonstremus.



CAP. XuII. Quomodo loquendum sit.

Qualitas, id est motus loquendi in tribus constat, hoc est quo gestu, quo sono, qua significatione quid dicatur. Disciplina iubet ut loquentis sit gestus modestus  et humilis, sonus demissus et suauis, significatio uerax et dulcis. Modestiam debet habere gestus loquentis, ut nec inordinate, nec impudice, nec turbulenter inter loquendum membra moueat, neque oculorum nutibus, aut indecenti conformatione siue transmutatione uultus, placorem sui sermonis imminuat. Humilis debet esse gestus loquentis, ut apud auditores gratiam sermo eius inueniat. Sonus loquentis esse debet demissus, ne strepitu, et immoderata clamositate auditores suos aut iniuste terreat aut iuste offendat. Suauis debet esse, ne prolationis asperitate tanto fiat animis audientium onerosior, quanto ad aures durior uenit, et iniucundior. Significatio, id est sententia sermonis, ideo debet esse uera, quia fallax uerbum etiam si facunde aut composite  dicitur, nichilominus tamen ab auditore aut noxium aut otiosum  reputatur. Sed et cum ueritate necesse est, ut sermo loquentis dulcedinem habeat, quia sepe etiam ueritas auditori amara efficitur, si aut sine ratione, aut sine dilectione, hoc est, uel importune, uel impie contra eum proferatur. Singula hec Scripture sacre testimoniis comprobemus. Quod habitus indisciplinatus sermonem contemptibilem faciat, Salomon ostendit, dicens: Non decent stultum uerba composita . Et iterum: Non est speciosa in ore stulti parabola . Et iterum: Fons uite eruditio possidentis; doctrina stultorum fatuitas . Et iterum: Doctrina sua noscitur uir, qui autem uanus, et excors est, patebit contemptui . Item: Quomodo  pulchras frustra habet claudus tibias, sic indecens est in ore stultorum parabola . Quod uero typus elationis sermonem hominis ingratum auditoribus reddat, Salomon iterum testatur, dicens: Excelsa stulto sapientia in porta non aperiet os suum . Et iterum dicit: Cum obsecrationibus loquetur pauper, et diues effabitur rigide . Quantum autem sermo clamosus a disciplinatis cauendus sit, ipse auctor discipline ostendit, de quo per Isaiam scriptum est: Non clamabit neque accipiet personam neque audietur foris uox eius . uerbum autem asperum, et rixosum omnino sermonibus disciplinatis secludendum esse, per eumdem probatur cum dicitur: Labia stulti immiscent se rixis,  et os eius iurgia prouocat . De uerbo etiam mendaci quantum sit cauendum, idem ipse insinuat, dicens: Testis falsus non erit impunitus, et qui mendacia loquitur, non effugiet . Sed et uerbum dulce, quantum ualeat in sermone, liber Ecclesiasticus patenter demonstrat ubi dicit: uerbum dulce amicos multiplicat, et inimicos mitigat, et lingua eucaris in bono uiro abundat .



CAP. XuIII. De disciplina in mensa seruanda, et primo in habitu et gesta.

In mensa est duplex custodia discipline. Ibi enim debet homo seruare disciplinam in habitu suo, et disciplinam in cibo suo. Disciplinam in habitu, tribus modis, in disciplina tacendi, in disciplina uidendi,  in disciplina continendi sese. Taciturnitas inter epulas necessaria est idcirco, quoniam lingua que omni tempore prona ad peccatum labitur, periculosius cum per crapulam inflammata fuerit, ad loquendum relaxatur. Propterea enim diues qui inter epulas loquacitati seruierat, post in inferno positus uehementius in lingua ardebat . Custodia oculorum inter epulas propterea necessaria est; quia non decet ibi precipue, ut uagos homo habeat oculos, neque curiose, et  impudenter ea que apud alios aguntur circumlustrando prospiciat, sed ut potius pudice demissis luminibus ea tantum que sibi anteposita et apposita sunt attendat. Custodia quoque continendi sese ibi negligenda non est, quatenus uidelicet neque in  habitu, neque in gestu indecens aliquid aut inhonestum agatur. Nihil cum strepitu aut tumultu fiat, sed omnia membra cum modestia, et tranquillitate in disciplina contineantur. Non sicut quidam faciunt, qui cum ad sedendum assederint, inquieta quadam agitatione et confusione membrorum intemperantiam animi sui designant. Caput excutiunt, brachia exerunt, manus in altum expandunt, et non sine magna turpitudine quasi totum epulum simul sint absorpturi, ingentes quosdam conatus et gestus satis indecoros ostendunt. Anhelant, et suspirant pre augustia, ita ut existimes eos alium rugienti uentri patentiorem aditum querere, quasi angustia faucium non possit esurienti stomacho satis sufficientem abundantiam  ministrare. In uno ergo loco sedentes, oculis, et manibus que prope, que longe, omnia circumcurrunt, simul panes comminuunt, uina in calices, et pateras effundunt, discos in gyrum circumducunt, et uelut rex super obsessam ciuitatem assultum facturus, dubitant ubi primum expugnationem aggrediantur, dum simul in omni parte irruptionem facere concupiscunt. Plus iusto fortassis ista dicentes, uerecundie obliti sumus, sed nescit aliquando impudentia erubescere, nisi fuerit manifeste confusa. His igitur tribus modis debet quisque inter epulas conseruare disciplinam in semetipso, uidelicet ut et linguam suam a loquacitate restringat, et oculos suos a circumspectione cohibeat, et ut cetera membra omnia cum modestia et quiete contineat.



CAP. XIX. De triplici obseruatione discipline in cibo, et primo quid comedendum.


Sequitur etiam triplex obseruatio discipline in cibo, obseruatio in eo quid sumat, obseruatio in eo quantum sumat, obseruatio in eo quomodo sumat. Obseruatio in eo quid sumat, id est ut neque nimis pretiosa et delicata expetat, nec nimis rara et insolita requirat, nec nimis laute et accurate preparata concupiscat. In primo enim luxus arguitur, in secundo curiositas, in tertio superstitio notatur. Sunt namque quidam quorum fauces satis ridicula infirmitate egrotant, que nisi pinguia et delicata deglutire non possunt. Et si quando eis parci aut frugales cibi oblati fuerint, statim aut indigestionem stomachi aut pectoris siccitatem, aut obripilationem  capitis, aut si qua sunt talia, ad friuolas excusationes pretendunt. Alii delicias et luxum ciborum magna constantia aspernantur, sed ab eis iterum non minori aut tolerabiliori petulantia communium cibariorum usus omnino despicitur. Noua quedam et insolita ciborum genera exquirunt, ita ut sepe propter unius uentrem hominis per omnes circum pagos turba famulorum discurrat, et uix tandem uel ignotas de desertis procul montibus radices euellendo uel pauculos de imis gurgitibus profunda scrutatione pisciculos trahendo, siue intempestiua de arentibus rubetis arbuta colligendo, unius appetitus petulantiam compescere queat. Et sane mihi non satis patere potest, quod uitium istos exagitet, nisi forte quia per quamdam animi insolentiam multos  in suo obsequio occupari gaudent, siue quia per tumorem elationis ceteris omnibus quantum cibo dissimiles sunt, tantum merito dissimiles uideri uolunt. Alii superstitiosum nimis in preparandis cibis studium adhibent, infinita decoctionum et frixurarum et condimentorum genera excogitantes, modo mollia, modo dura, modo frigida, modo calida, modo elixa, modo assa, modo pipere, modo allio, modo cumino, modo sale condita, secundum consuetudinem pregnantium mulierum desiderantes. Hi profecto non solum arguendi sed etiam deridendi sunt, qui quasi caupones ad omnem clepsydram eliciendi gustus gratia palatum extendunt. Igitur contra hec uitia sananda necessarius est rigor discipline, qui  istas gule petulantias intra certum limitem cohibeat, quatenus se neque ad immoderatas delicias, neque ad nouitates, neque ad superstitiosas preparationes ciborum appetendas diffundat.



CAP. XX. Secundo, quantum comedendum.

Deinde sequitur custodia discipline in eo quantum quis sumere debeat, cuius mensura hec mihi esse uidetur, ut neque contra honestatem neque supra necessitatem. Non omnis uenter idem capit, alius sic contentus, alius uero sic. Cui minus sufficit, iste priusquam ad turpitudinem edacitatis perueniat, in superfluitatem offendit; cui multum opus est, in eo sepe honestas comedendi leditur, etiam priusquam ad superfluitatem ueniatur. Ergo ille cui parum satis est, magis superfluitatem caueat; ille  tero cui multo opus est, magis ad honestatem attendat, quia neque ille nisi temperantie metas transierit, ad turpitudinem ueniet, neque iste nisi prius honestatis oblitus fuerit, in superfluitatem impinget.



CAP. XXI. Tertio, quomodo comedendum.

Postremo est obseruatio in cibo, quomodo quis cibum sumere debeat. Hoc est quam munde et quam temperate. De immunditia comedendi pauca exempla proferre sufficiat, ut dum in quibusdam suis partibus cernitur, facile per similitudinem ubique caueatur. Quidam inter comedendum dum scutellas exonerare uolunt, quadrata ferculorum frusta adipem siue saginam superroratam distillantia mensalibus inuoluunt aut super iniiciunt, donec iterum  euisceratis interioribus ea que remanserant, in pristinum locum reponant. Alii bibentes, digitos mediotenus poculis immergunt. Alii unctas manus ad uestimenta sua detergentes, rursus ad cibaria tractanda redeunt. Alii nudis articulis coclearis uice olera sua  piscantur, ita ut in eodem iure et manus ablutionem et uenter refectionem querere uideatur. Alii semicorrosas crustas et premorsas collyridas cibariis iterando infigunt, et reliquias dentium suorum offas facturi in poculis demergunt. Hec, sicut supra diximus, dicentibus erubescenda fuerant, si a facientibus presumpta non fuissent. Nunc autem sustineat in audiendo uerecundiam, qui noluit in faciendo habere disciplinam. uerumtamen hec de immunditia indisciplinate manducantium ad exemplum dicta sufficiant. Temperantiam manducandi intelligimus in eo, si tractim homo et non cum nimia festinatione comedat; ubi nos quidem quantum fieri potest modum et mensuram omnes tenere suademus, legem tamen nullam dare presumsimus, quia,  sicut iam supra diximus, alius sic et alius sic. Hec uobis, fratres, de scientia et disciplina interim nos diximus: Bonitatem uero orate ut uobis det Deus. Amen.





SOLILOQUIUM DE ARRHA ANIMAE.



PROLOGUS.

 Dilecto fratri G. ceterisque seruis Christi Hameris leue degentibus H. qualiscunque uestre sanctitatis seruus, in una pace ambulare, et ad unam requiem peruenire. Soliloquium dilectionis, quod de Arrha anime inscriptum est, nisi caritati uestre, ut discatis ubi uos oporteat uerum amorem querere, et quemadmodum debeatis corda uestra spiritualium studio meditationum ad superna gaudia excitare. Hoc ergo, frater carissime, rogo, ut cum ceteris in memoriam mei suscipias, nec quod specialiter tibi mittitur, ceteros excludat, nec quod communiter omnibus datur, muneris prerogatiuam imminuat. Nolo uos hic prouocare colore dictaminis, sed quia celare non potui mee erga uos affectum deuotionis. Salutate fratrem B. et fratrem A. et omnes alios, quorum nomina, etsi ego in presenti sigillatim enumerare non ualeo, omnia tamen in libro uite conscribi exopto. ualete.



SOLILOQUIUM DE ARRHA ANIMAE. Interlocutores sunt homo et anima.


 HOMO. Loquar secreto anime mee, et amica confabulatione exigam ab ea quod scire cupio. Nemo alienus admittetur, sed aperta conscientia soli uerba conferemus. Sic enim nec mihi timor erit occulta querere, nec illi pudor uera respondere.

Dic mihi, queso, anima mea, quid est quod super omnia diligis? Ego scio, quod uita tua dilectio est et scio quod sine dilectione esse non potes. Sed uelim mihi sine uerecundia confitearis, quid inter omnia diligendum elegeris? Dicam adhuc, ut manifestius intelligas quid te interrogem. Aspice mundum, et omnia que in eo sunt; multas ibi  species pulchras et illecebrosas inuenies, que humanos affectus illiciunt, et secundum uarias utentium delectationes ad fluendum se desideria accendunt. Habet aurum, habent lapides pretiosi fulgorem suum, habet decor carnis speciem, picta tapeta et uestes fucate colorem. Infinita sunt talia. Sed hec cur tibi enumerem? Ecce et tu nouisti omnia, uidisti pene singula, experta plurima. Multa iam te uidisse recolis, et adhuc multa uides, in quibus quod dico experiri et comprobare possis. Dic ergo obsecro mihi, quid de his omnibus unicum tibi feceris, quod singulariter amplecti, quo semper perfrui uelis?  Certus enim sum, quod aut horum que uidentur aliquid amas, aut si iam postposuisti uniuersa hec, aliud habes que pre omnibus his diligas.

ANIMA. Sicut amare non possum quod nunquam uidi, sic de his omnibus que uidentur, nichil adhuc amare non potui, et tamen de his omnibus quid super omnia amandum sit nondum inueni. Multis enim iam experimentis didici fallacem esse, et fugacem amorem huius seculi, quem semper, uel cum perit id quod mihi elegeram perdere, uel cum aliud, quod magis placeat, superuenerit, cogor commutare; sic adhuc desideriis incerta fluctuo, dum nec sine amore esse possum, nec uerum amorem inuenio.

HOMO. Gaudeo quod saltem in amorem temporalium  non figeris, sed doleo quod in amore eternorum nondum requiescis. Infelicior esses, si de exsilio patriam faceres; nunc uero, quia in exsilio erras, ad uiam reuocanda es. De exsilio patriam faceres, si in ista uita transitoria eternum amorem habere uelles. Nunc uero in exsilio erras, quia dum traheris per concupiscentiam temporalium, amorem non inuenis eternorum. Sed magnum salutis principium tibi esse potest, quod amorem tuum didicisti mutare in melius, quia sic ab omni temporalium amore auelli poteris, si maior tibi pulchritudo ostensa fuerit, quam gratius amplectaris.

ANIMA. Quomodo potest demonstrari, quod uideri non potest? quod autem uideri non potest, quomodo potest diligi? Certe si in rebus temporalibus, et que  uideri possunt, uerus et permanens amor non est, amari autem non potest, quod non potest uideri, eterna miseria semper uiuentem sequitur, si semper permanens amor non inuenitur. Nemo enim sine amore esse beatus potest, quia uel in hoc solo miserum esse constat, quod non diligit id quod est. Imo uero quis illum non dico beatum, sed uel hominem diceret, qui humanitatis oblitus, et societatis pacem respuens, solitaria quadam et misera dilectione se solum amaret? Necesse est igitur, ut aut eorum que uidentur amorem approbes, aut si hunc tollis, alia que salubrius atque iucundius amentur, demonstres.

HOMO. Si temporalia ista et uisibilia idcirco amari debere existimas, quia illis quemdam sui generis  decorem inesse conspicaris, cur teipsam potius non diligis, que specie tua omnino uisibilium decorem et pulchritudinem uincis? O si teipsam aspiceres! O si faciem tuam uideres, agnosceres certe quanta reprehensione digna fueras, cum aliquid extra te amore tuo dignum existimabas!

ANIMA. Oculus cuncta uidet, seipsum non uidet, et eo lumine, quo reliqua cernimus, ipsam, in qua positum est lumen, faciem nostram non uidemus. Alienis indiciis discunt homines facies suas, et speciem uultus sui audiendo sepius quam uidendo cognoscunt, nisi forte quoddam alterius generis speculum afferas, in quo faciem cordis mei cognoscam et diligam, quasi et illum non rectissime insipientem  quisque diceret, qui ad pascendum amorem suum similitudinem uultus sui iugiter in speculo consideraret. Ego igitur quia faciem meam et speciem uultus mei qualis sit, contemplari nequeo, facilius in ea, que foris admiranda uidentur, affectum dilectionis mee extendo. Presertim quia amor nunquam solitarius esse patitur, et in hoc ipso iam quodammodo amor esse, si desint in alterum parilitatis consortem uim dilectionis non diffundit.

HOMO. Non est solitarius, cum quo est Deus, nec idcirco uis dilectionis exstinguitur, si a rebus abiectis et uilibus appetitus eius cohibeatur. Ille magis sibi iniuriam facit, qui uel inhonesta uel certe ea, que amore suo digna non sunt, in societatem dilectionis admittit. Primum igitur necesse est, ut  quisque semetipsum consideret, et cum cognouerit dignitatem suam  abiectiora se non amet. Nam et ea, que per se considerata, pulchra sunt, pulchrioribus comparata uilescunt. Et sicut ineptum est deformia pulchris coniungere, sic omnino indecens est ea, que non habent nisi infimam quamdam et imaginariam pulchritudinem, pulchritudinis cequare. Non uis habere anima amorem solitarium, noli tamen habere prostitutum. Queris unicum, quere et unice electum. Scis quod amor ignis est, et ignis quidem fomentum querit ut ardeat. Sed caue ne id iniicias, quod fumum potius aut fetorem ministrat. Ea uis amoris est, ut talem esse necesse sit, quale illud est quod amas, et qui per affectum coniungeris, in ipsius similitudinem  ipsa quodammodo dilectionis societate transformaris. Tuam igitur anima pulchritudinem attende, et intelliges qualem debeas pulchritudinem diligere. Non est tibi inuisibilis facies tua. Oculus tuus nichil bene uidet, si seipsum non uideat. Nam cum ad seipsum contemplandum bene perspicuus est, nulla eum foris peregrina similitudo, uel adumbrata ueritatis imaginatio fallere potest. Quod si forte interna illa tua uisio per negligentiam obscurata est, et temetipsam ut decet et expedit contemplari non sufficis, cur saltem quid de te existimare debeas, ex iudicio alieno non perpendis? Sponsum habes, sed nescis. Pulcherrimus est omnium, sed faciem eius non uidisti. Ille te uidit, quia nisi te uidisset, non te diligeret. Noluit  adhuc seipsum tibi presentare, sed munera misit, arrham dedit, pignus amoris, signum dilectionis. Si cognoscere illum posses, si speciem illius uideres, non amplius de tua pulchritudine ambigeres. Scires enim quod tam pulcher, tam formosus, tam elegans, tam unicus in tuo aspectu captus non esset, si eum singularis decor et ultra ceteros admirandus non traheret. Quid igitur ages? Nunc uidere illum non potes, quia absens est. Et ideo non times, neque erubescis illi iniuriam facere, quod singularem eius amorem contemnis, neque aliene libidini turpiter et impudice prostituis. Noli sic facere. Si adhuc scire non potes qualis ille sit, qui te diligit, considera saltem arrham, quam dedit;  fortassis in ipso munere eius, quod penes te est, poteris agnoscere quo affectu illum diligere, quo studio et diligentia te illi debeas conseruare. In signis est arrha eius, nobile donum eius, quia nec magnum decuit ut parua daret, nec pro paruo sapiens magna dedisset. Magnum ergo est quod tibi dedit, sed maius est quod in te diligit. Magnum ergo est quod dedit. Quid dedit tibi anima sponsus tuus? Exspectas fortassis, et nescis quid dicturus sim. Cogitas a quo quid magni acceperis, nec inuenis te aliquid tale habere aut accepisse, unde gloriari possis. Dicam igitur tibi, ut scias quid dedit sponsus tuus. Respice uniuersum mundum istum, et considera si aliquid in eo sit, quod tibi non seruiat. Omnis natura ad hunc finem cursum suum dirigit, ut  obsequiis tuis famuletur, et utilitati deseruiat, tuisque oblectamentis pariter et necessitatibus secundum affluentiam indeficientem occurrat. Hoc celum, hoc terra, hoc er, hoc maria, cum iis, que in eis sunt, uniuersis, explere non cessant; in hoc circuitus temporum annuis innouationibus, et rediuiuis partubus antiqua innouans, dilapsa reformans, consumpta restaurans, pastu perpetuo subministrat. Quis ergo putas hoc instituit? quis istud nature precepit ut sic uno consensu tibi seruiat? beneficium accipis, et auctorem eius non agnoscis. Donum in manifesto est, largitor occultus. Et tamen ipsa te ratio dubitare non sinit hoc tuum non esse debitum, sed beneficium alienum. Quicunque ergo ille est, multum tibi contulit, qui hoc totum et tantum tibi  dedit multum diligendus est, qui tantum dare potuit et qui tantum dare uoluit, multum dilexit. Tantum ergo diligens, et tantum diligendus dono suo demonstratur, ut quam stultum est amorem tam potentis non ultro concupiscere, tam impium sit atque peruersum tam diligentem non redamare. uide ergo, o anima imprudens et temeraria, uide quid agis, cum in hoc mundo amari et amare concupiscis. Totus tibi mundus subiectus est, et tu non dico totum mundum, sed nescio quid uix aliquam mundi portiunculam, quod nec specie pulchra, nec utilitate necessaria, nec quantitate magna, nec bonitate optima antecedat, in societatem tui amoris admittere non aspernaris. Certe si hec diligis, ut subiecta dilige, ut famulantia dilige, ut dona dilige,  ut arrham sponsi, ut munera amici, ut beneficia Domini. Sic tamen, ut semper memineris quid illi debeat, nec ista pro illo, nec ista cum illo, sed ista propter illum, et per ista illum, et supra ista illum diligas. Caue, o anima, ne  non sponsa, sed meretrix dicaris, si munera dantis plus quam amantis affectum diligis. Maiorem caritati eius iniuriam facis, si et dona illius accipis, et tamen uicissitudinem dilectionis non rependis. Aut dona illius  respue, uel si dona illius respuere non potes, uicissitudinem dilectionis repende. Dilige illum, dilige te propter illum, dilige dona illius propter illum. Dilige illum ut fruaris illo, dilige te quod diligeris ab illo. Dilige in donis illius, quod  data sunt ab illo. Illum tibi, et te illi dilige, dona illius ab illo tibi, propter te. Hec pura et casta dilectio est, nichil habens sordidum, nichil amarum, nichil transitorium, decora castitate, iucunda dulcedine, stabili eternitate.

ANIMA. uerba tua inflammauerunt me, concepi ardorem, et estuo intus. Quamuis enim nondum uiderim hunc, quem tam amabilem esse asseris, ipsa me tamen  sermonis tui dulcedine et exhortationis suauitate ad amorem eius accendis. Cogor siquidem rationibus tuis illum super omnia diligere, a quo me uideo omnia in pignus dilectionis accepisse. uerumtamen adhuc unum superest, quod apud me ualde felicitatem huius amoris imminuat, nisi illud quoque  manus tue consolationis  abstergat.

HOMO. Fiducialiter tibi promitto in hoc amore nichil esse, quod iure displicere debeat, et tamen ne magis uidear credulitatem tuam fallere, quam ueritati testimonium perhibere, uolo ut mihi quod te mouet aperias, ut meis iterum rationibus confirmata amplius in eius desiderio conualescas.

ANIMA. Meminisse te uolo, sed nec oblitum existimo, quod paulo ante  dixeris non solum unicum. sed et unice electum esse debere amorem, id est in solum dilecto et solum diligendo constitutum, eo quod perfecte laudabilis amor non sit, si uel alter cum solo diligitur, uel qui summe diligendus non est, solus amatur. Ecce igitur ego unice  electum et unice dilectum diligo. Sed hanc huius dilectionis mee iniuriam patior, quod solum diligens sola non amor. Nam hanc dilectionis eius arrham, quam mihi obiicis, quot sint, uel certe quales, cum quibus hec mihi communis est, tu ipse agnoscis. Quo igitur de priuilegio singularis amoris potero gloriari, que hoc, quod tam magnum asseris, non dicam cum bestialibus, sed et cum ipsis bestiis commune accepi? Quid mihi lux solis amplius confert, quam reptilibus et uermibus terre? Omnia similiter uiuunt, omnia spirant, idem pastus, idem potus omnium, quid hoc tam magnum? quid hoc tam singulare? uides certe quale est. Non itaque satis congrue singulariter diligendum probas, si non et ipsum quoque uel in aliquo singulariter dilexisse  demonstras. Magna quidem fateor hec et singulari amore digna forent, si singulariter data fuissent.

HOMO. Non mihi displicere potest hec diligentia tua, quia in hoc patet, quod perfecte amare desideras, quoniam causam perfecti amoris tam diligenter inuestigas. Gratanter igitur hoc tecum disserendum suscipio, ut et tam optimi amorem ab hac, pro qua causaris, iniuria defendam, et simul te, ne qua ab illius dilectione suspicione uacilles, ad integrum restituam. Tria quedam sunt, in quibus id quod te mouet, inuenias. Discerne que dona a sponso tuo accepisti; alia enim communiter, alia specialiter, alia singulariter data sunt. Communiter data sunt, que omnibus propter te tecum  seruiunt. Specialiter data sunt, que multis nec tamen omnibus propter te tecum sunt concessa. Singulariter data sunt, que tibi soli sunt data. Quid igitur, nunquid ideo minus te diligit, quia quedam dona sua tecum simul omnibus concessit? Nunquid feliciorem te fecisset, si tibi soli mundum dedisset? Ecce non sunt creati homines super terram, non sunt bestie, sola diuitias mundi possides, ubi igitur illa grata et utilis societas humane conuersationis? ubi solatia, ubi oblectamenta, quibus nunc frueris? uide igitur quia et in hoc multum tibi contulit, quod hec ad solamen tuum tecum creauit. Si mundus iste, et hec omnia tibi seruiunt, quomodo etiam omnia ad obsequium tuum facta non sunt? Nunquid paterfamilias solus panem suum comedit?  nunquid solus potum suum bibit? nunquid solus uestimentis suis induitur? nunquid solus calefit igne suo? nunquid solus habitat in domo sua? Totum tamen non immerito eius dicitur, quidquid habent ii, qui ei uel per dilectionem, uel per subiectionem famulantur. Siue igitur illa, que tibi seruiunt, siue illa, que tibi seruientibus necessaria sunt, omnia tibi data sunt, omnia tibi obsequium impendunt.

ANIMA. Quod me mouebat, precidisti potius quam eradicasti. Ego namque hoc querebar, quod unice diligens, unice dilecta non sum, quia pignus amoris mei aliis eque uideo esse concessum. Tue uero rationes hoc persuaserunt, ut illa quoque singulariter mihi donata crederem, que in usum seruientium  mihi communiter data uiderem. In quo te conuenienter satis, sed non sufficienter de hoc, quod me mouebat, locutum esse confiteor; hinc enim doceor omnia, quibus uita irrationalium fouetur, mee potius ditioni esse assignanda, propterea quod illa quoque, que iis aluntur, in usum meum sunt deputata. Priuilegium tamen singularis amoris exinde non astruitur, quia hec non soli mihi, sed cunctis similiter hominibus, multis uero amplius subiecta esse noscuntur. In iis ergo omnibus, que communiter usui hominum concessa sunt, et si quidem non iuste amplius aliquid sibi uindicent, errant qui sue ditioni quidquam singulariter ascribunt. Est igitur specialis quidam amor Creatoris  ad homines, in quo quidem ipsi homines aliis creaturis, non autem ad inuicem, amplius gloriari habent. Nam quod in assertionem singularis amoris dicis, etiam mihi inter cetera donatam esse societatem hominum, cum tam mea illis, quam illorum mihi concessa sint, nichil ego in hoc singulare reperire possum. In qua societate non solum me ledit amissa gloria singularitatis, sed et uilitas participationis. Quot enim increduli, quot scelesti, quot impuri sunt, qui in hac societate similiter gloriari possunt?

HOMO. Non te conturbare debet, quod in usu rerum temporalium eadem bonis et malis est participatio, nec idcirco eos similiter a Deo amari existimes, quia his omnibus tecum similiter communicare  uides. Nam sicut bestie non propter se, sed propter hominem create sunt, ita mali homines non propter se, sed propter bonos uiuunt. Et sicut uita eorum utilitati bonorum deseruit, sic omne, quo uita illorum alitur, dubium non est quin additionem bonorum referendum sit. Idcirco autem mali inter bonos uiuere permittuntur, ut societas illorum, bonorum uitam exerceat, quos et felicitate sua admonent potiora his, et que mali communicare non possunt, bona querere, et iniquitate sua cogunt arctius uirtutem amare. Postremo, ut dum illos diuina gratia destitutos uident per quelibet abrupta uitiorum ruere, discant quantas pro sua salute debeant Creatori gratias referre. Ratio siquidem diuine dispensationis ad nostre salutis augmentum  et glorificationis documentum hoc exigebat, ut sicut in uita bestiarum dicimus summam felicitatem non esse his uti, ita quoque in uita malorum hominum discamus nec esse summam felicitatem istis dominari. Similiter igitur bonis ac malis ista concedi debuerunt, quia aliter boni potiora sibi seruari non crederent, nisi ista tam bonis quam malis communia esse uiderent. Nihil igitur amplius de societate aut felicitate malorum conqueraris, nec ideo in priuilegium singularis amoris tecum ascribendos putes, quia eos in usu et dominio rerum transeuntium socios habes, quia etiam in hoc, sicut iam diximus, saluti tue proficiunt, quod istis tecum non tantum uti, sed et dominari possunt. Quid autem de societate bonorum dicam? Nam hoc solum  nunc restat, ut consideres utrumne idcirco de singulari amore sponsi tui gloriari non possis, quod ab eo non sine societate bonorum diligeris. Quapropter reminisci te uolo illius  sententie, quam tunc quidem quasi minus congruam ad id, de quo illic agebatur atque igitur comprobandum, iudicasti. Replico igitur nunc eam, ut diligentius coram te discutiam; utrumne aliquid nobis ad id quod demonstrare nitimur confirmandum, eius ueritas astipuletur. Dixi enim etiam societatem hominum dono tibi Creatoris esse concessam, ut inde solamen uiuendi capias, ne quadam solitaria et inerti uita destituta contabescas. Sicut igitur uita malorum tibi est  exercitium, sic solamen est uita bonorum, qui certe tales sunt, quos nec felicitatis, tue participes, nec amoris tui aspernari debes habere consortes. Nam si uere bonos diligis, quidquid illis beneficii impenditur, inde caritas, que in te est, non quasi de alieno, sed quasi de proprio gratulatur. Licet igitur beatum esset, isto amore te uel solam perfrui, multo tamen beatius est in ipso cum multorum bonorum congratulatione delectari, quia cum in eos etiam, qui comparticipant, affectus dilectionis expanditur, caritatis gaudium et suauitatis ampliatur. Spiritualis namque amor tunc melius cuique fit singularis, quando omnibus est communis. Nec participatione plurium minuitur, cuius fructus unus et idem totus in singulis reperitur. Nihil igitur  priuilegio singularis amoris tui societas bonorum prescribit, quia sponsus tuus in omnibus diligit te, quos diligit propter te, ac per hoc etiam singulariter diligit te, quia nichil diligit sine te. Non autem timeas animum illius in amorem plurium quasi per affectum distrahi, et idcirco minorem esse ad singulos, quod partitus quodammodo et diuisus uideatur in cunctos. Sic singulis adest quasi omnibus, quia nec alium nec maiorem dilectionis affectum singulis impenderet, si absque cunctorum participatione singulos amaret. Ergo omnes unum unice diligant, ut omnes ab uno unice diligantur, quia nec alius preter unum unice ab omnibus diligendus est, nec alius preter unum unice omnes diligere potest. Omnes autem in uno  se quasi unum diligant, ut unius dilectione unum fiant. Iste amor unicus est non tamen priuatus, solus nec tamen solitarius, participatus nec diuisus, communis et singularis, cunctorum singulus et singulorum totus, nec participatione decrescens, nec usu deficiens, nec tempore ueterascens, antiquus et nouus, affectu desiderabilis, experientia dulcis, fructu eternus, iucunditate plenus, reficiens et satians, nec unquam fastidium generans.

ANIMA. Satis iucunde mihi sunt assertiones tue, et fateor quoniam inde iam incipio ardentius huius amorem appetere, unde prius ceperam eum amplius fastidire. Sane unum adhuc superest desiderio meo quod si per te adipisci potero, satis per omnia mihi factum esse non dubitabo. Hoc autem est, si quomodo  demonstrari possit, qualiter iste sponsus castitatis singulis quos diligit quasi omnibus affectu et effectu adsit. Et de affectu quidem dubitare non potero, si hoc in effectu uerum esse cognosco.

HOMO. O anima mea, si tantopere in incepto persistis, nec tibi satisfactum esse iudicas, si non prorsus singulare beneficium sponsi tui impensum agnoscas, etiam in hoc tue petitioni libenter annuo, quoniam hanc tuam instantiam ex deuotione potius nasci, quam ex importunitate cognosco. Nam in hoc quoque prouidit tibi optimus amator tuus, ne nichil esset, in quo singulariter de ipso gloriari possis sed sicut communia et specialia dedit, sic et singularia tribuit. Communia quidem sunt ea, que in usum uniuersorum ueniunt, sicut est lux solis, spiramen eris.  Specialia uero, ut ea, que non omnibus, sed quasi quidam societati concessa sunt, sicut est fides, sapientia, disciplina. Singularia autem ut ea, que unicuique propria impertita sunt, sicut Petro principatus in apostolis, Paulo apostolatus in gentibus, Ioanni priuilegium amoris. Considera ergo anima mea, que communia cum omnibus, que specialia cum aliquibus, que singularia sola acceperis. In omnibus iis te dilexit, que uel cummuniter tecum omnibus, uel specialiter quibusdam, uel singulariter tibi soli tribuit. Cum iis rursum omnibus te dilexit, quibus te participatione doni sui sociauit. Pre omnibus iis te dilexit, quibus te singularis gratie dono pretulit. In omni creatura dilecta es, cum omnibus  bonis dilecta es, pre omnibus malis dilecta es. Et ne parum tibi uideatur, quod pre omnibus malis dilecta es, quanti boni sunt, qui minus te acceperunt? Sed quia pro desiderio singularis amoris ad ea potius, que singulariter data sunt niti te uideo, quamuis multa adhuc dici possent de iis in quibus et cum quibus dilecta es, hoc quod iam dictum est sufficere uolo. Nolo tamen, ut parum existimes uel in tantis, uel cum talibus te esse dilectam, ubi et bonos omnes habeas socios, malos uero, ut que condita sunt uniuersa, subiectos. uidisti igitur, o anima mea, quanta sunt in quibus dilecta es, uidisti quales sunt cum quibus dilecta es, nunc pre quibus dilecta sis considera, quantum potes. Tibi loquor, anima mea, tu nosti quid acceperis, et necesse habes  adhuc melius nosse, ne incipias uel de iis que non accepisti presumere, uel de iis que accepisti gratias non referre. Utinam recolere possim ea quomodo tibi expedit, et quomodo illi placet, qui tibi hec dedit! Nam et ipse idcirco hec tibi dedit, ut tu semper ea in memoria habeas, et nunquam ab eius amore obliuione tepescas. Primum cogita anima mea, quod aliquando non fueris, et ut esse inciperes, hoc eius dono acceperis. Donum ergo eius erat, ut fieres. Sed nunquid tu ei aliquid dederas priusquam fieres, quo tibi hoc ab eo redderetur ut fieres? Nihil prorsus, nichil tu dederas, nichil dedisse poteris priusquam fieres, sed gratis accepisti ab eo ut fieres. Cui ergo prelata es in eo quod facta es? Quis minus accipere potuit, quam qui ut fieret accepit? Et  tamen nisi hoc esset aliquid accipere; non poterat qui non erat incipere, et nisi esse quam non esse melius esset, nichil ille qui est eo, qui non est, amplius accepisset. Quare ergo, Deus meus, fecisti me, nisi quia esse magis quam non esse uoluisti me? Et plus dilexisti me omnibus iis qui accipere non meruerunt illud a te. Cum ergo, Deus meus, esse mihi dedisti bonum et magnum, bonum et pulchrum bonum tuum mihi dedisti, et me  pretulisti omnibus quibus hoc tantum bonum tuum dare noluisti. O anima mea, nunquid aliquid dicimus, cum hoc Deo nostro dicimus? Deo nostro a quo facti sumus, facti qui non fuimus, et ab omnibus qui facti non sunt, amplius accepimus. Sic prorsus, sic  aliquid dicimus, et multum dicimus cum hoc dicimus, et hoc semper dicere debemus, ne unquam obliuiscamur eum a quo tantum bonum accepimus. Qui utique si nichil amplius dedisset, pro eo ipso tamen semper a nobis laudandus et diligendus esset. Nunc autem amplius dedit, quia dedit non solum esse, sed pulchrum esse, formosum esse, quod quantum superat nichil per existentiam, tantum antecedit aliquid per formam, in quo multum placet id quod est, et amplius id quod tale est. In quo, anima mea, omnibus te prelatam aspice, quos tale et tam excellens existendi bonum uides non accepisse. Sed nec hic terminari potuit munificentia largitoris optimi. Adhuc aliquid plus dedit, et magis nos ad similitudinem suam traxit; uoluit ad se trahere per similitudinem  quos ad se trahebat per dilectionem. Dedit ergo nobis esse, et pulchrum esse; dedit et uiuere, ut precellamus et iis que non sunt per essentiam, et iis que inordinata aut incomposita sunt, per formam, et que inanimata, per uitam. Magno debito obligata es anima mea, multum accepisti, et nichil a te habuisti. Et pro iis omnibus non habes quid retribuas, nisi tantum ut diligas. Nam quod per dilectionem datum est, nec melius nec decentius quam per dilectionem rependi potest. Accepisti autem hoc totum per dilectionem. Poterat enim Deus etiam aliis creaturis suis dedisse uitam, sed amplius in hoc dono dilexit te. Nec ideo plus dilexit te, quoniam plus diligendum inuenit in te, sed quia gratuito plus dilexit te, talem fecit te ut iam nunc merito  plus diligat te.

ANIMA. Quanto plus audio, tanto plus audire concupisco, perge, queso, et que sequuntur narrato.

HOMO. Post esse, et post pulchrum esse, post uiuere, datum est et sentire, datum est et discernere, et per eamdem dilectionem datum est, que nisi precessisset, nichil a largiente datum, nichil ab indigente acceptum fuisset. Quam sublimis, et quam decora facta es, anima mea. Quid sibi iste ornatus tantus ac talis uoluit, nisi quia idem ipse, qui te induit, sponsam suo thalamo preparauit? Nouit ad quod opus te conderet, nouit qualis ornatus illud opus deceret, et ideo dedit quod decuit, et quod tantum decuit, ut et ipse diligeret hoc, qui dedit. Sensibus foris decorauit, intus sapientia illustrauit.  Sensus dans quasi exteriorem, sapientiam quasi interiorem habitum. Sensus quasi quasdam gemmas fulgentes appendens exterius, sapientiam quasi naturali pulchritudine faciem uultus tui decorans intus. Ecce ornatus tuus, omnium gemmarum uincit pulchritudinem, ecce facies tua omnium formarum superat decorem. Talem omnino esse decebat, que ad celestis regis thalamum introducenda fuerat. Quantum dilecta es, et pre quantis dilecta es, quando talis facta es! Quam singulare donum, quam non omnibus concessum, non nisi dilectis et diligendis concedendum! Multum gloriari poteras, et multum custodiri debueras, ne tale donum perderes, ne tale ornamentum fedares, ne tantum decorem corrumperes,  ne eo amisso uel immunito amplius misera fieres, quam eo non accepto uel non perfecto misera fuisses, ne te cum damno amisse pulchritudinis simul torqueret confusio feditatis, et abiecta uilior fieres quam si recepta non fuisses. Istud ergo custodiendum et illud cauendum fuerat, ut istud custoditum persisteret, et illud cautum non eueniret. Sed uide quid fecisti, anima mea; dereliquisti sponsum tuum, et cum alienis prostituisti amorem tuum. Corrupisti integritatem tuam, fedasti pulchritudinem tuam, dispersisti ornatum tuum. Tam uilis, et tam turpis, et tam immunda facta es, quasi talis sponsi amplexibus amplius digna non esses. Oblita es ergo sponsi tui, et pro tantis beneficiis condignas gratias non egisti. Meretrix facta es, et  pre nimiis fornicationibus tuis laxata sunt ubera tua. Rugosa effecta est frons tua, gene marcide, languentes et stupentes oculi, labia pallore obducta, exsiccata cutis, uirtus infracta, ipsis quoque amatoribus tuis odiosa.

ANIMA. Sperabam tanta illa precoma ad alium finem tendere, sed ut uideo ad maiorem confusionem mei hec dixisti, ut eo magis odio dignam ostenderes, quo tantis beneficiis acceptis, et non custoditis magis ingratam comprobasses. uellem ergo aut factum non esse quod dictum est, aut saltem dictum non esse quod factum est, ut uel obliuio confusionem tegeret, si presumptio reatum non uitasset.

HOMO. Non ad confusionem tui, sed ad eruditionem dicta sunt, ut magis illi fias obnoxia, qui te et  fecit cum non eras, et redemit cum perieras. Nam illud quoque in assertionem amoris illius commemoraui, ut inde occasione sumpta iam nunc tibi narrare incipiam, quantum iste sponsus tuus  humiliari dignatus est cum te repararet. Illic tam sublimis, hic tam humilis, non tamen hic quam illic minus amabilis, quia nec hic quam illic minus admirabilis. Illic potenter magna tibi contulit, hic misericorditer pro te dira sustinuit. Ut enim te releuaret illuc unde cecideras, ipse descendere dignatus est huc ubi iacebas, et ut tibi iuste redderetur quod perdideras, ipse dignatus est pie pati quod tolerabas. Descendit ergo, suscepit, sustinuit, uicit, restaurauit, descendit ad mortalem, suscepit mortalitatem, sustinuit passionem,  uicit mortem, restaurauit hominem; ecce, anima mea, obstupesce tanta mirabilia, tanta beneficia propter te exhibita. Cogita quantum diligat te, qui tanta facere dignatus est propter te. Pulcrha facta fueras eius munere, feda facta es tua iniquitate. Sed iterum mundata es et formosa facta eius pietate, operante tamen utrobique caritate. Olim cum non esses, dilexit te ut conderet. Postea cum feda esses, dilexit te ut pulchram faceret, et ut ostenderet tibi quantum te diligeret, non nisi moriendo a morte te liberare uoluit, ut non tantum pietatis impenderet beneficium, uerum et caritatis monstraret affectum. Nunc autem tam sincera caritate te diligit, ac si semper cum eo perstitisses, nec exprobrat tibi reatum, nec improperat tibi beneficium. Et si deinceps  fideliter cum eo perseuerare, ipsumque ut decet amare, ac tuum illi amorem incontaminatum conseruare uolueris, maiora prioribus se daturum promittit.

ANIMA. Iam quodam modo amare incipio culpam meam, quia, ut uideo, non parum mihi malefecisse profuit, quanto ex eo mihi, id quod uotis omnibus scire desiderabam luce, clarius innotescit. O felix culpa mea, ad quam diluendam dum ille caritate trahitur, ipsa quoque eius caritas mihi desideranti, et totis eam precordiis concupiscenti aperitur. Nunquam tam bene dilectionem eius agnoscerem, si in tantis periculis eam experta non fuissem. O quam feliciter cecidi, que post lapsum felicior resurrexi!  Nulla dilectio maior, nullus amor sincerior, nulla caritas sanctior, nullus affectus ardentior; mortuus est pro me innocens, nichil in me, quod amaret inueniens. Quid ergo, Domine, dilexisti in me, et tantum dilexisti ut morereris pro me? Quid tale in me inuenisti, pro quo tanta et tam dura sustinere uoluisti?

HOMO. O anima mea, argue temetipsam coram Domino, quod hucusque tantis beneficiis eius ingrata fuisti, et miserationes eius plurimas cognoscere noluisti. Sed ut adhuc melius intelligere possis quantum illi debeas, me reliqua eius beneficia secundum ceptum ordinem prosequente, uolo ut diligenter intendas.

ANIMA. Hoc semper audire desidero, quod mihi  tam dulce est, ut idem te incessanter iterare cuperem, non ad alia quoque que restant audienda, festinarem.

HOMO. Abieras ergo et perieras, et quia in peccatis tuis uenundata eras, uenit ille post te ut redimeret te, et tantum dilexit te, ut sanguinis sui pretium appenderet pro te, talique pacto et reduxit te de exsilio, et redemit de seruitio.

ANIMA. Nesciui quod tantum me diligeret Deus, amplius mihi uilis esse non debeo, que tantum Deo placui, ut et mori eligeret pro me, ne perderet me.

HOMO. Et quid si cogitare ceperis quot et quales in comparatione tui abiecti sunt, qui hanc, que tibi data est, gratiam consequi non potuerunt? Certe  audisti ab initio usque ad hanc diem, quam multe generationes hominum pertransierunt, que omnes sine cognitione Dei, et pretio sue redemptionis in interitum sempiternum dilapse sunt. Omnibus illis te redemptor et amator tuus pretulit, quando tibi hanc gratiam largitus est, quam nullus horum percipere meruit. Et quid dices? Quare putas prelata es illis omnibus? Nunquid tu fortior, nunquid sapientior, nunquid nobilior, nunquid ditior illis omnibus fuisti, quia hanc pre illis omnibus specialem gratiam sortiri meruisti? Quot fortes, quot sapientes, quot nobiles, quot diuites ibi fuerunt? et tamen uniuersi relicti et abiecti perierunt. Tu sola pre omnibus illis assumpta es, et quare in te hoc factum  sit, nullam preter gratuitam Saluatoris tui caritatem, causam inuenire potes. Elegit ergo et preelegit te sponsus tuus, amator tuus, Redemptor tuus, Deus tuus. Elegit te in omnibus, et assumpsit te ex omnibus, et amauit te pre omnibus. Nomine suo uocauit te, ut memoriale eius semper esset apud te, uoluit te participem esse in nomine, participem in nominis ueritate, quoniam unxit te illo  oleo letitie, ut ab uncto sit unctus, qui a Christo dicitur Christianus.

ANIMA. Multum, fateor, collatum est mihi, sed queso te, si ut  ego iam assumpta sum, quid adhuc differor, quoniam ad amplexus sponsi necdum uenire possum?

HOMO. Nescis ergo, anima mea, nescis quam feda  prius fuisti, quam polluta, quam deformis et squalida, discissa et dissipata, omni horrore et enormitate plena. Et quomodo tam cito in illum pudoris et castitatis thalamum introduci expetis, nisi prius saltem cura aliqua et studio exculta ad pristinum decorem repareris? Nam hoc est quod nunc exspectaris, hoc est quod iste tuus sponsus adhuc presentiam suam tibi subtrahit, et necdum in mutuos amplexus et dulcia oscula te admittit, quia uidelicet nec polluta debet mundum tangere, nec turpem decet pulchrum uidere. Cum autem preparata et decenter ornata fueris, tunc demum in illum celestis sponsi thalamum sine confusione permansura introibis. Nec te pudebit tunc prisce turpitudinis, cum nichil turpe, nichil pudore dignum habebis.  Prius ergo stude formam tuam excolere, faciem ornare, habitum componere, maculas tergere, munditiam reparare, mores corrigere, disciplinam seruare, et omnibus tandem in melius commutatis digno sponso dignam sponsam reddere. Aliquid dicere uolo, unde te magis cautam efficiam, ne pro eo quod electam te audis, aut elatio tumidam, aut negligentia reddat dissolutam. Nunquam audisti quid rex Assuerus fecit, quando uasthi reginam propter insolentiam illius repudiauit? factum insigne, exemplum utile, periculum graue. Abiecta est ergo illa propter superbiam suam, et factum est regis preceptum, ut de omni regno suo congregarentur puelle speciose uirgines, et adducerentur ad ciuitatem Susan, et traderentur in domum feminarum sub manu  Egei eunuchi, qui erat prepositus et custos mulierum regiarum, ibique acciperent mundum muliebrem, et cetera ad usum necessaria. Sicque omnibus abundanter secundum regiam ambitionem suppletu excolerentur, et ornarentur. Per sex menses oleo myrtino ungerentur, per alios sex quibusdam pigmentis uterentur, et sic composite et ornate, de triclinio feminarum ad regis cubiculum transirent, ut que ex omnibus magis placuisset, illa pro uasthi in solio regni sederet . uide quam multe electe sunt, ut una eligeretur, illa scilicet que oculis regis formosior et ornatior ceteris uideretur. Ministri regis multas eligant ad cultum. Rex ipse unam eligit ad thalamum. Prima electio multarum facta est, secundum regis preceptionem, secunda electio unius  facta est, secundum regis uoluntatem. Consideremus ergo si forte exemplum hoc presenti  negotio ualeat adaptari. Rex, summi regis Filius, uenit in hunc mundum  desponsare sibi uxorem electam, uxorem unicam, uxorem nuptiis regalibus dignam. Sed quia hunc Iudea humilitatis forma apparentem recipere contempsit, abiecta est. Et missi sunt ministri regis, apostoli uidelicet, per totum mundum congregare animas, et adducere ad ciuitatem Regis, id est ad sanctam Ecclesiam, in qua domus est et mansio mulierum regiarum, id est sanctarum animarum, que fecundantur et generant non ad seruitutem, sed ad regnum filios. Que, quia non ex timore, sed chararitate  Deo seruiunt, quasi in libertatem bonorum operum partus edunt. Multi ergo uocati intrant per fidem Ecclesiam, et ibi sacramenta Christi quasi quedam unguenta et antidota ad reparationem, et ad ornatum animarum preparata, accipiunt. Sed quia ore ueritatis dicitur: Multi sunt uocati, pauci uero electi , non omnes, qui ad hunc cultum sunt admissi, ad regnum sunt eligendi, nisi tantum ii qui sic student se per ista mundare et excolere, ut cum ad regis presentiam introducti fuerint, tales inueniantur, quos ipse magis uelit eligere quam reprobare. uide ergo ubi posita es, et intelliges quid facere debes. Posuit enim te sponsus tuus in triclinio, ubi mulieres ornantur, uaria pigmenta et diuersas species dedit, cibosque regios, de  mensa sua ministrari tibi precepit, quidquid ad sanitatem, quidquid ad refectionem, quidquid ad reparandam speciem, quidquid ad augendum decorem ualere potest, tribuit. Caue ergo, ne ad colendam teipsam negligens sis, ne in nouissimo tuo, cum in conspectu sponsi huius representata fueris, indigna  eius consortio inueniaris. Prepara te sicut decet sponsam Regis, et sponsam Regis celestis, sponsam Sponsi immortalis.

ANIMA. Amaricasti iterum me, et perculisti pauore non modico. Nam quantum ex uerbis tuis intelligi datur, mutaui propositum, sed non euasi periculum. Mutaui propositum, quia ab illo, qui me olim distrahebat uago instabilique amore, ad unicam dilectionem conuersa sum. Non euasi periculum, quia,  sicut asseris, nisi me omnibus modis dignam exhibere studuero, ad fructum huius dilectionis non pertingo. Superest ergo ut nunc mihi diligentius edisseras de hoc triclinio in quo mulieres regie aluntur, et de cibo regio qui eis datur, et de ipsis quoque unguentis quibus unguntur, et de ceteris omnibus que ad cultum siue decorem exhibentur. Ipsius enim dilectione prouocor, iis deinceps studium impendere, sine quibus me uideo ad dilectionis affectum non posse peruenire. Atque utinam ego illa una esse merear, cuius decorem atque ornatum rex laudabit. Quam felix illa et quanto electis electior, que ad hunc finem studium suum perducet? Quam exiguum iam omnem laborem reputarem, si ad hunc finem studium meum perducere possem. Queso  igitur ut non pigriteris per singula mihi ediscere, que sint illa remedia quibus faciem meam debeam ad hunc decorem reformare, quia uehementer illi placere cupio, cuius caritatem erga me tam benignam et amorem tam iucundum agnosco.

HOMO. Sic uere necesse est ut facias. Precorque, ut ipse, qui tibi iam uoluntatem hoc faciendi tribuit, uires etiam perficiendi tribuere uelit. Queris quod sit triclinium, quere etiam quod sit regis cubiculum. Istas duas mansiones propone tibi, quia harum tibi consideratione opus est. Est ergo triclinium, est regis cubiculum. In triclinio sponse ad nuptias preparantur, in cubiculo autem nuptie celebrantur. Presens Ecclesia quasi triclinium est, in qua nunc  sponse Dei ad futuras nuptias preparantur. Celestis Ierusalem quasi Regis cubiculum est, in qua nuptie ipse celebrantur. Post tempora autem ornandi, de triclinio transeunt ad Regis cubiculum, quia post tempora bene operandi ueniunt, ut boni operis sui percipiant fructum. Presens uero Ecclesia triclinium dicitur propter tres ordines fidelium, coniugatorum, continentium, rectorum uel uirginum. uideamus deinceps que sunt unguenta, et pigmentorum genera, qui cibi, que uestimenta ad cultum sponsarum preparata. Neque hoc pretermittendum est, quod ipse sponsus sicut gratuito primum quodammodo fedas ac turpes diligit, ita et gratuito eis ad ornatum adminiculum omne impendit. Nec quidquam ex se habent, nisi ab illo accipiant unde illi  placeant, ut etiam hoc ad dilectionem pertinere scias, quod habes unde ornare te possis, que utique ex te nichil habes, nisi ab illo acceperis. Primum est fons baptismi hic positus, et lauacrum regenerationis, in quo sordes preteritorum criminum abluis. Deinde chrisma et oleum, in cuius unctione Spiritu sancto liniris. Post hec delibuta et unctione letitie perlusa ab mensam uenis, et percipis ibi alimentum corporis et sanguinis Christi, quo interius saginata atque refecta noxiam illam preteritorum ieiuniorum maciem depellis, et pristina plenitudine atque fortitudine reparata rursus quodammodo iuuenescis. Deinde uestimenta bonorum operum induis, et fructu eleemosynarum, cum ieiuniis et orationibus, cum sacris uigiliis, aliisque operibus,  pietatis, quasi quodam uario ornatu decoraris. Ad ultimum sequuntur aromata uirtutum, quarum odor suaue spirans omnem illum antiquarum sordium fetorem fugat, ita ut tibi quodammodo tota mutari, et in aliam transformari uidearis, et magis leta, magis alacris, magis sospes efficiaris. Datur etiam tibi speculum sancta Scriptura, ut ibi uideas faciem tuam, ne quid minus aut aliter quam decet habeat compositio ornatus tui. Quid ergo dicis anima mea? Scis utrumne adhuc aliquid horum perceperis? Certe in fonte abluta fuisti, certe de mensa Regis eumdem cibum comedisti, et eumdem potum bibisti. Sed forte iterum polluta es, habes lacrymas, quibus iterum te abluas. Iterum unctio emarcuit in te, per bonam et piam deuotionem iterum te ungas. Iterum  ieiunio diuturno confecta es: iterum lacrymis abluta, et pie deuotionis unctione renouata ad refectionem tuam redeas. uide quam pia dispensatione tibi ubique concurritur. Non habuisti et datum est tibi, perdidisti et restauratur tibi, nusquam derelinqueris, ut scias quantum ille te diligat, a quo amaris; non uult te perdere, et ideo tanta patientia exspectat, et concedit pie, negligenter toties amissa iterum atque iterum si tu uolueris reparare. O quot iam perierunt, qui ista tecum acceperant, sed amissa iterum tecum recipere non meruerunt. Plus ergo omnibus illis dilecta es, quia tibi tam benigne amissum redditur, quod illis perditum tam districte negabatur. Nunquid tibi gratia bene operandi  nulla data est? tamen uoluntas bona ipso largiente negata non est. Si magna opera facis; misericorditer sublimaris. Si non facis magna opera, fortassis salubriter humiliaris. Melius nouit ille quid tibi expediat quam tu, et ob hoc si uis bene de illo sentire, totum, quod ab illo tibi fit, bene fieri intellige. Forte gratiam uitutum non habes, sed dum uitiorum impulsu concuteris, melius in humilitate solidaris. Suauius redolet Deo humilitas infirma, quam uirtus elata. Nihil ergo dispositioni illius preiudicare audeas, sed semper cum timore et reuerentia ora eum, ut quemadmodum ipse nouit tibi subueniat. Si qua adhuc in te mala permanserunt, pie diluat, si qua inchoata sunt bona benigne perficiat, et ea te  uia ad se perducat.  Quid tibi amplius dicam? estne aliquid adhuc quod dicere possumus ad ostendendam dilectionem? Tibi loquor, anima mea, estne aliquid? Quid dicis? Si tua dicis, aliena non poteris. Si aliena et tua, non tamen omnia. Quis enim omnia dicere potest? et tamen scimus quod omnium origo caritas est. Ecce duo nati sunt, eadem utrisque nobilitas generis, eadem hora natiuitatis. Alter in paupertate relinquitur, alter diuitiis sublimatur, et utrumque caritas operatur, quia et hunc paupertate humiliat, et illum abundantia consolatur. Iste debilis est, et ille fortis. Ille tenetur ne malum perficiat, iste roboratur, ut ad bonum opus conualescat; utrumque caritas probat, non reprobat. Alter per sapientiam illuminatur, alter in simplicitate sui sensus relinquitur.  Iste ut seipsum despicere, ille ut studeat Creatorem suum agnoscere, utrique tamen uoluit caritas adesse. Talis est amor Dei erga nos, nec quidquam omnino humana infirmitas tolerat, quod ipse  ad bonum nostrum non disponat.



CONFESSIO.

Confiteor tibi miserationes tuas, Domine Deus meus, quid non dereliquisti me, dulcedo uite mee, et lumen oculorum meorum. Quid retribuam tibi pro omnibus que tribuisti mihi?  uis ut diligam te, et quomodo diligam te? quantum diligam te? quis sum ego ut diligam te? et tamen diligam te, Domine, fortitudo mea, firmamentum meum, refugium  meum, liberator meus, Deus meus, adiutor meus, protector meus, cornu salutis mee, et susceptor meus, et quantum adhuc dicam? Tu es Dominus Deus meus . O anima mea, quid faciemus Domino Deo nostro, a quo tot et tanta bona accepimus? Neque enim contentus fuit eadem  bona nobis tribuere, sed in malis quoque nostris eum singularem dilectorem agnoscimus, ut eum tam de bonis quam de malis nostris omnibus singulariter diligamus. Tu dedisti mihi, Domine, ut te agnoscam, et pre ceteris multis de tuis secretis reuelata intelligam. Alios cetaneos meos in tenebris ignorantie dereliquisti, et mihi pre illis lumen sapientie tue infudisti. Tu dedisti mihi uerius cognoscere te, purius diligere te, sincerius credere in te, ardentius  sequi te. Tu dedisti mihi sensum capacem, intellectum facilem, memoriam tenacem, linguam disertam, sermonem gratum, doctrinam suasibilem, efficaciam in opere, gratiam in conuersatione, prouectum in studiis, effectum in ceptis, solamen in aduersis, cautelam in prosperis, et quocunque uertebam me, ubique gratia tua et misericordia precessit me. Et fecisti promo omnia sepe cum mihi consumptus uidebar, subito liberasti me; quando errabam, reduxisti me; quando ignorabam, docuisti me; quando peccabam, corripuisti me, quando tristabar consolatus es me, quando desperabam confortasti me, quando cecidi erexisti me; quando steti, tenuisti me, quando iui duxisti me; quando ueni, suscepisti me. Hec omnia mihi fecisti, Domine Deus meus, et alia multa de  quibus mihi dulce erit semper cogitare, semper loqui, semper gratias agere, ut te laudem et amem pro omnibus beneficiis tuis, Domine Deus meus. Ecce habes, anima mea, arrham tuam, et in arrha tua cognoscis sponsum tuum; serua te illi intactam, serua impollutam, serua integram, serua incontaminatam. Si olim meretrix fuisti, iam uirgo facta es, quemadmodum amor illius consueuit corruptis integritatem reddere, et integris castitatem conseruare. Semper autem cogita quantam tecum misericordiam fecerit, et in hoc perpende quantum ab ipso diligeris, quod eius beneficium nunquam tibi defuisse cognoscis.

ANIMA. uere fateor merito amor iste singularis dicitur, qui, cum se in multos diffundat, ita tamen  unice singulos amplexatur. uere pulchrum et mirificum bonum, quod commune est omnium, et totum singulorum. Cunctis presidens, singulos implens, ubique presens, omnium curam agens, et tamen singulis quasi omnibus prouidens. Sic certe mihi uidetur cum eius miserationes circa me attendo, quod  quodammodo nichil aliud agat Deus, nisi ut mee saluti prouideat, et ita totum ad custodiam mei occupatum uideo, quasi omnium oblitus sit, et mihi soli uacare uelit. Semper presentem se exhibet, semper paratum se offert, quocunque uertero me, non me deserit, ubicunque fuero non recedit, quidquid egero pariter assistit; et quod tandem cunctis actionibus siue cogitationibus meis  perpetuus inspector, et quantum ad bonitatem suam pertinet, indiuiduus cooperator adsit, ipso operis sui effectu patenter ostendit. Ex quo constat quod licet facies eius adhuc a nobis non possit uideri, nunquam tamen possit presentia eius euitari. Ego autem fateor, diligentius hoc considerans timore pariter et pudore ingenti confundor, quod illum, cui tam uehementer placere cupio, ubique mihi presentem et omnia mea occulta uidentem intueor. O quam multa sunt in me de quibus coram oculis eius erubesco, et pro quibus iam magis illi displicere timeo, quam pro iis que laudanda in me sunt  placere posse in me confido? O utinam ad modicum ab oculis eius possem abscondi, donec maculas istas omnes detergerem, et sic demum ante  conspectum eius sine macula immaculata apparerem! Nam quomodo in hac deformitate placere illi potero, que et mihi quoque in illa uehementer displiceo? O macule ueteres, o macule fede et turpes, quid tandiu heretis? Abite, discedite, et ne presumatis amplius oculos dilecti mei offendere. Nolite fallere uosmetipsas, non semper mecum  manebitis, quamuis me adhuc pigritante exterminari non potuistis. Ego iuraui super uobis quod nec tenebo, nec diligam uos amplius, quia omnino detestor et prorsus abominor turpitudinem uestram. Iamque deinceps, etiamsi possem a Sponso meo non uideri, nollem tamen a uobis infici. Quanto magis nunc quia palam ipso sum, et quia plus certe me contristat eius offensio, quam mea etiam turpitudo.  Recedite ergo, in uanum amplius mihi adheretis, quia, etiam mecum manentes, mee non estis. Alienas uos a sorte mea iudico, et uobiscum deinceps nullam communionem habere uolo. Habeo aliud exemplar cui conformari cupio, et ad aliud iugiter respicio, ac quantum possum magis semper ac magis exinde similitudinem traho. Et quo hoc etiam didici, quod uos exterminare debeo, et qualiter hoc faciam iam agnosco.

HOMO. Mira res nobiscum agitur, quam ideo fortassis non miraris, quia necdum quid dicere uelim intelligis. Considero namque qualiter a principio nostri sermonis multa que aduersari uidebantur dilectioni in medium adduxeris, et quod ex eis semper  non infirmata, sed amplius probata sit uirtus dilectionis. Dixisti dilectionem singularem pariter et communem esse non posse, sed inde comprobata est amplius mirabilis, quod demonstrata est communis esse et singularis. Dixisti rursum te perfecte non diligi, eo quod ad cultum electam audieras, et adhuc ad thalamum assumptam non uidisti. Sed tamen iterum ostenditur tanto maior erga te dilectio, quanto maior per eius patientiam tua exspectatur perfectio. Ad extremum modo dubitare cepisti, an, in hac deformitate tua quam  pateris, ab illo posses diligi. Sed quando hoc dubitasti, olim te totam fedam et tamen dilectam fuisse iam non meministi. Si ergo te nunc diligere dignatus est, quando tota turpis, et nichil adhuc decoris  habens fuisti, quanto magis nunc diliget te, quando decorari, et priscam turpitudinem deponere iam cepisti? Nam et hoc quoque ad laudem dilectionis eius pertinet, quod imperfectam diligere dignatur. Et quamuis quedam adhuc in te uideat, que  sibi non placent, diligit tamen hoc ipsum, quod tu quoque ea in temetipsa iam odisse cepisti que illi displicent. Non enim tam statum quam propositum respicit, nec quid sis, sed quid esse uelis, attendit, si tamen tu quantum potes satagis, ut quod adhuc esse non cepisti, esse merearis.

ANIMA. Hoc ultimum interrogationis mee benigne, ut suscipias, queso, quid est illud dulce, quod in eius recordatione aliquando me tangere solet, et tam uehementer atque suauiter afficere, ut iam tota quodammodo a memetipsa abalienari, et nescio quo abstrahi incipiam. Subito enim innouor et tota immutor, et bene mihi esse incipit ultra quam dicere sufficiam. Exhilaratur conscientia, in obliuionem uenit omnis preteritorum dolorum miseria, exsultat  animus, clarescit intellectus, cor illuminatur, desideria iucundantur, iamque alibi  me esse uideo, et quasi quiddam amplexibus amoris intus teneo, et nescio quid illud sit, et tamen illud semper retinere, et nunquam perdere toto adnisu laboro. Luctatur quodammodo delectabiliter animus, ne recedat ab eo, quod semper amplecti desiderat, et quasi in illo omnium desideriorum finem inuenerit summe et ineffabiliter exsultat, nichil amplius querens, nichil ultra appetens, semper sic esse uolens. Nunquid ille est dilectus meus? Queso, dic mihi, ut sciam an ille est, ut si denuo ad me uenerit, obsecrem eum ne recedat, sed semper permaneat.

HOMO. uere ille est dilectus tuus qui uisitat te,  sed uenit inuisibilis, uenit occultus, uenit incomprehensibilis. uenit ut tangat te, non ut uideatur a te; uenit ut admoneat te, non ut comprehendatur a te; uenit non ut totum infundat se, sed ut gustandum prebeat se; non ut impleat desiderium, sed ut trahat affectum; primitias quasdam porrigit sue dilectionis, non plenitudinem exhibet perfecte satietatis. Et hoc est quod maxime ad arrham desponsationis tue pertinet, quod ille, qui in futuro se tibi uidendum, et perpetuo possidendum dabit, nunc aliquando  se tibi ad gustandum prebet. Simul etiam interim de absentia eius consoleris, quando eius uisitatione ne deficias incessanter reficeris. Queso, anima mea, multa iam diximus, post hec omnia unum agnosce,  unum dilige, unum sequere, unum apprehende, unum posside.

ANIMA. Hoc opto, hoc desidero, hoc totis precordiis concupisco.





DE LAUDE CHARITATIS.



PROLOGUS.


Seruo Christi Petro, H., gustare et uidere quoniam suauis est Dominus! 

 Cogitanti mihi, frater carissime, quomodo dilectionem uestram ad memoriam mei excitare possem, primum occurrit, ut de ipsa uobis dilectione scriberem,  qui nichil aliud preter ipsius dilectionis munus a uobis postularem. Quod ergo potui feci, caritatem quibus ualui uerbis commendaui, quatenus dum eius laudem legitis, quam ardenter ego eam et in uobis diligo, et a uobis expeto, scire ualeatis. Nec irasci ipsa uestra caritas mihi debet, si eius igni iam fortiter ardenti exiguum uerborum meorum flatum tepidus ipse admoueo, non tam ut illa magis ardeat, quam ut mei erga se desiderii conamen agnoscat. Legite ergo atque diligite, et quod propter dilectionem legitis, ad hoc legite ut diligatis: totum ex dilectione fit, dilectio mittit, dilectio suscipit, dilectio est quod tribuitur, dilectio quod recompensatur.



DE LAUDE CHARITATIS.

Tam multos iam laudatores caritas habuisse  cognoscitur, ut si quid ego in laudem eius dicere cepero, presumptio fortassis magis quam deuotio uideatur. Quis enim sanctorum a principio mundi exstitit, qui non caritatem nobis aut uerbo, aut facto commendauit? Charitas Abel martyrem fecit, , caritas Abraham de terra sua eduxit , quia et ille per caritatem innocenter mortem pertulit, et iste per caritatem natale solum libenter deseruit, uterque per caritatem terra celum commutauit. Charitas sola est que ab initio seruis Dei mundi huius illecebras fugere, uoluptates calcare, carnis concupiscentiam cohibere, desideria frangere, honores contemnere, postremo uniuersa presentis uite blandimenta respuere, ipsam quoque pro desiderio uite perpetue mortem suadet non  timere. Hanc uim dilectionis Paulus senserat, cum dicebat: Quis nos separabit a caritate Christi? tribulatio, an angustia, an persecutio, an fames, an nuditas, an periculum, an gladius? Spero autem, quia neque mors, neque uita, neque angeli, neque principatus, neque uirtutes, neque instantia, neque futura, neque fortitudo, neque altitudo, neque profundum, neque creatura alia poterit nos separare a caritate Dei, que est in Christo Iesu Domino nostro . Hinc sponsus in Canticis canticorum sponsam de uirtute dilectionis admonet, dicens: Pone me ut signaculum super cor tuum, pone me ut signaculum super brachium tuum, quia fortis est ut mors dilectio, dura sicut infernus emulatio . Mors etenim uiuentes exstinguit, infernus autem nec mortuis  parcit. Dilectio autem ut mors fortis est, quia sicut illa sensum carnis, sic ista affectum concupiscentie carnalis perimit. Dura est sicut infernus emulatio, quia eos, quos intus trahit desiderium eternorum, non solum foris blanda respuere, sed et aduersa queque et aspera pro eo quod diligunt adipiscendo, cogit tolerare. Consideremus quot iam martyres per tormenta ad regnum celorum transierunt. Qualem ergo in eis uim amoris arsisse credimus, quos propter Deum nec sibi pepercisse uidemus! Consideremus quid dimiserint, quid secuti sint, qua transierint. Quid dimiserint uidemus, quid secuti sint non uidemus sed credimus, qua transierint audiuimus. Bona ista temporalia dimiserunt, bona eterna secuti  sunt, per tormenta transierunt? Conueniamus nunc cor nostrum, et uideamus si acquiescat nobis omnia que huius mundi sunt, relinquere, non gloriam, non honorem, non diuitias amare, non arridere, prosperis non condelectari blandis, non congratulari letis. Domine, imperfectum meum uiderunt oculi tui . Quam longe ab hac non dicam perfectione, sed perfectionis inchoatione me uideo! Et certe parum hoc erat amicis Dei, ut pro amore eternorum ista spernerent, ista calcarent, sed abiectis his omnibus alacriter ad uotum currentes, nec minis teneri poterant, nec tormentis. Trahebat eos caritas, et ideo nec retrahebat cupiditas, nec terrebat aduersitas. Currebant ergo, mundum post se reliquerant, Deum ante se habebant. Sed interposita  sunt tormenta ut interrogarentur, uel quo desiderio hunc quererent, uel qua constantia illum despexissent. Interrogata est ueritas, probata caritas, confusa iniquitas. Accedunt illi ad penas intrepidi, et quantum mentem amor intus uulnerauerat, tantum caro foris uulnera sua despiciebat. Accedunt, et transeunt, atque morientes confessi sunt, quo uiuentes desiderio cucurrerunt. O caritas, quomodo illis sapiebas, quam dulcis eis fuisti, quos tanta propter te sustinere cegisti! Quibus illos ad te uinculis traxisti, quos mundo et per blandimenta retrahente, et per tormenta repellente, perdere tamen non potuisti. Cucurrerunt, quia tu eos traxisti; transierunt, quia tu eos iuuisti; peruenerunt, quia tu eos suscepisti. Quam inexstinguibiliter in precordiis  eorum arsisti, quia nec probris, nec premiis, nec penis obrui potuisti. Ista quasi quedam flumina inundauerunt, sed multa flumina, et aque multe caritatem exstinguere non potuerunt. O caritas quid dicam de te? quomodo laudabo te? Si saperem te, appreciarem te; si scirem quanti uales, pretium appenderem pro te. Sed forte excedis angustias meas, nec inuenire tuum pretium potero penes me. Dabo tamen quod habeo, et totum quod habeo dabo, totam domus mee substantiam pro te commutabo. Totum quod est in habitaculo corporis mei, totum quod est in habitaculo cordis mei pro te dabo, cum totum dedero totum quasi nichilum reputabo. Omnes delectationes carnis mee, omnes iucunditates cordis mei pro te libenter impendam, ut te solam habere,  te solam possidere ualeam. Tu sola mihi meis omnibus carior, tu sola mihi utilior, tu sola suauior, tu sola iucundior, amplius delectans, abundantius satians, tutius saluans, felicius conseruans. Aliis etiam annuntiabo de te. Dic mihi, o cor humanum, utrum magis eligis, semper gaudere cum hoc seculo, an esse semper cum Deo? Quod plus diligis, hoc potius eligis. Audi ergo, ut aut corrigas dilectionem, aut non differas electionem. Si mundus iste pulcher est, qualis putas est pulchritudo ubi Creator mundi est? Dilige ergo ut eligas, dilige melius ut eligas salubrius. Dilige Deum, ut eligas esse cum Deo, ergo per dilectionem eligis. Sed quo plus diligis, eo citius peruenire cupis, et festinas ut apprehendas, ergo  per dilectionem curris, et per dilectionem apprehendis. Item quo plus diligis, eo auidius amplexaris, ergo per dilectionem frueris. uide quomodo totum tibi est dilectio, ipsa est electio, ipsa est cursus, ipsa est peruentio, ipsa est mansio, ipsa est beatitudo. Dilige ergo Deum, elige Deum, curre, apprehende, posside, fruere. Iam, inquis, elegi, qua uia curram ut perueniam? Per uiam Dei curritur ad Deum. Non possum, inquis, uiam inexpertam solus currere: da socios ne aberrem. Cum iis, qui in uia Dei currunt, curre et tu uiam Dei, meliores socios habere non potes in uia quam illos, qui iam olim cucurrerunt in ea, et per longam currendi experientiam et usum laboris nec errare timent nec deficere. Que est ergo, ais, uia Dei, et qui sunt currentes  in ea? Recte sunt uie Domini, et iusti ambulabunt in eis. Iustitia est ergo uia, et iusti sunt qui in uia currunt. Et ne forte moueat te quod ambulantes nomino, et iterum currentes dico, uelociter ambulare ipsum est currere. Sicut ille faciebat, qui dixit: uiam mandatorum tuorum cucurri . Et alibi: Beati immaculati in uia, qui ambulant in lege Domini ; ut idem intelligas ambulare et currere, ne beatiorem beatis se diceret, si illis ambulantibus ipse cucurrisset. Habes ergo uiam, habes socios in uia, habes hereditatem in patria, habes qua pergas, cum quibus pergas, ubi requiescas. Qua pergas, iustitiam. Cum quibus pergas, amantes et sectantes iustitiam. Quo peruenias, et in quo requiescas, et auctorem iustitie, et fontem  uite. Nulla uia iustitia rectior, nulla societas iustorum societate melior, nulla requies Deo tranquillior. Perge securus, perge festinus, ut uelociter peruenias, feliciter requiescas: cito pergere est ardenter amare. uide ergo quomodo totum bonum tuum ex caritate pendet. Per caritatem uiam eligis, per caritatem uiam curris, per caritatem ad patriam peruenis. uis scire, quod non nisi per caritatem uiam iustitie eligis? Si quis, inquit Dominus, diligit me, sermones meos seruabit ; de ipso autem sermone alibi dicitur: Sermo tuus ueritas est ; de qua iterum Psalmista: uiam, inquit, ueritatis elegi, iudicia tua non sum oblitus . Si ergo sermo Domini ueritas  est, per illam utique caritatem uia ueritatis eligitur, per quam sermo Domini impletur. Ergo caritas eligit uiam iustitie. Sed nunquid sine caritate uia iustitie non eligitur, et sine caritate curritur? Audi idem ipsum Psalmiste  testimonium, quo dicit: uiam mandatorum tuorum cucurri cum dilatasti cor meum . Quid est enim cor dilatatum, nisi cor amore feruens, cor a caritate impletum? Per caritatem igitur cor dilatatur, corde dilatato uia iustitie curritur. Per caritatem itaque eligis, per caritatem curris, per caritatem apprehendis et frueris. Deus, inquit Ioannes apostolus, caritas est, et qui manet in caritate, in Deo manet, et Deus in eo. Qui igitur caritatem habet, Deum habet, Deum possidet, in Deo manet  . O bona caritas, per quam Deum diligimus, Deum eligimus, ad Deum currimus, ad Deum peruenimus, Deum possidemus. Quid amplius dicam de te, caritas? ducem te dixi in uia Dei. Et quid si teipsam uiam Dei dixerim? utique sic caritas tu uia es. Sed non sicut alie uie tu uia es: Adhuc, inquit Paulus apostolus, excellentiorem uiam uobis demonstrabo ; de te enim dixit, o caritas: Tu es namque uia superexcellens, uia supereminens, uias distortas dirigens, uias rectas ostendens. Tu es caput uiarum rectarum, omnes uie recte a te exeunt et in te recurrunt. Nam precepta Dei uie sunt eius, que omnia a te pendent et in te consistunt. Tu es plenitudo iustitie, perfectio legis, consummatio uirtutis, agnitio ueritatis. uia igitur  es, o caritas. Qualis uia? superexcellens, suscipiens, dirigens et perducens. Cuius uia? uia hominis ad Deum, et uia Dei ad homines. O beata uia, que sola commercium nostre salutis agnoscis! Tu Deum ad hominem deducis, tu hominem ad Deum dirigis. Ille descendit quando ad nos uenit; nos ascendimus, quando ad illum imus. Nec ille tamen nec nos nisi per te ad alterutrum transire possumus. Tu mediatrix es, aduersos concilians, disiunctos socians, et tantum dispares, quodammodo cequans. Deum humilians, nos sublimans, illum ad ima trahens, nos ad summa erigens. Sic tamen ut nec abiecta, sed pia sit eius descensio, nec superba, sed gloriosa sit nostri exaltatio; magnam ergo uim habes, caritas, tu sola Deum trahere potuisti de  celo ad terras. O quam forte est uinculum tuum, quo et Deus ligari potuit, et homo ligatus uincula iniquitatis disrupit! Nescio si quid maius in laudem tui dicere possim, quam ut Deum de celo traheres, et hominem de terra ad celum eleuares. Magna uirtus tua, ut per te usque ad hoc humiliaretur Deus, et usque ad hoc exaltaretur homo. Considero Deum ex femina natum, infantem, pannis obsitum, uagientem in cunis, sugentem ubera. Respicio postea comprehensum, ligatum, flagellis cesum, spinis coronatum, sputis illitum, lanceatum, clauis fixum, felle et aceto potatum, illic indigna, hic dira passum, et tamen cur uel illa dignaretur, uel ista pateretur, si causam querimus, aliam preter solam caritatem  non inuenimus. O caritas! quantum potes? si tantum inualuisti erga Deum, quanto magis erga homines! Si Deus propter hominem tanta pertulit, quid homo propter Deum tolerare recusabit? Sed fortassis facilius uincis Deum quam hominem, magis preualere potes Deo quam homini, quia quo magis beatum, eo magis Deo est debitum a te superari. Hoc optime tu noueras, que ut facilius uinceres, prius illum superabas; adhuc nos rebelles habuisti, quando illum tibi obedientem de sede paterne maiestatis usque ad infirma nostre mortalitatis suscipienda descendere cegisti. Adduxisti illum uinculis tuis alligatum, adduxisti illum sagittis tuis uulneratum. Amplius ut puderet hominem tibi resistere, cum te uideret etiam in Deum triumphasse. uulnerasti  impassibilem, ligasti insuperabilem, traxisti incommutabilem, eternum fecisti mortalem. Hec omnia fecisti, ut dura corda nostra emollires, et insensibiles affectus compungeres, et ut se a torpore suo resoluerent, et facilius ea sagitte tue penetrarent. Nec incassum hoc fecisti, multis, enim sic a te superati sunt, multi iam tibi manus dederunt. Multi iam in suis precordiis sagittas tuas infixas portant, et altius adhuc eas infigi desiderant. Delectabiliter enim et suauiter uulnerati sunt, et plagas tuas se percepisse nec dolent, nec erubescunt. O caritas! quanta est uictoria tua! unum prius uulnerasti, et per illum omnes postmodum superasti. O caritas! laudaui te quantum potui, et multum cogito mecum si quid adhuc sit, quod in laudem tui excellentius possit  dici. Nescio enim an forte maius sit te Deum dicere an Deum te superasse. Quod si maius est, etiam hoc libenter et fiducialiter de te dicam: Deus caritas est, et qui manet in caritate in Deo manet, et Deus in eo . Audi, homo, et ne amplius parum reputes si caritatem habes, audi quod Deus caritas est. Nunquid parum est Deum in se manentem habere? tantum est caritatem possidere, Deus enim caritas est. Hoc priuilegium sola caritas habet ut Deus dicatur et sit, ita ut nulli alteri hoc conuenire possit. Non enim dicitur: Deus humilitas est, aut: Deus patientia est, sicut dicitur: Deus caritas est, quia cum omnis uirtus Dei donum sit, nulla preter solam caritatem hoc habet, ut non solum donum Dei, sed etiam Deus dici possit. Charitas  autem ideo donum Dei est, quia Spiritus sanctus a Deo datur fidelibus, ideo autem Deus est, quia idem Spiritus illi, a quo datur consubstantialis est in eadem Deitate, et ceternus. Reliqua igitur gratiarum dona largitur Deus etiam iis, quos reprobat, solam autem caritatem quasi seipsum iis tantum, quos diligit in premium seruat. Charitas igitur est fons proprius, de quo non communicat alienus, quia, sicut dictum est, reliqua dona gratiarum ii etiam, qui per uitam reprobam a Deo alieni sunt, nonnunquam percipiunt. Charitatem autem malus habere non potest, sed quicunque illam habet, non iam alienus est a Deo, sed ipse in Deo, et Deus in eo manet. Sic familiaris est Deo caritas, ut ipse mansionem habere nolit, ubi caritas non fuerit.  Si quis, inquit, diligit me, sermonem meum seruabit, et Pater meus diliget eum et ad eum ueniemus, et mansionem apud eum faciemus . Si ergo caritas tecum est, uenit Deus ad te, et manet apud te; si tu recedis a caritate, recedit et ipse a te, et non permanet apud te. Si caritatem nunquam habuisti, nunquam uenit Deus ad te, nec mansit apud te. Si caritatem ceptam deseruisti, recessit Deus a te. Si in caritate cepta permansisti, Deus tecum est. et permanet apud te.  Charitas omnem anime languorem sanat, caritas uitiorum omnium radices exstirpat, caritas omnium uirtutum origo est. Charitas mentem illuminat, conscientiam mundat, animam letificat, Deum demonstrat. Animam, in qua caritas habitat, superbia non inflat, inuidia non deuastat, ira non dissipat, tristitia mala non uexat, auaritia non excecat, gula non inflammat, luxuria non inquinat; semper munda est, semper casta est, semper quieta, semper leta, semper pacifica, semper benigna, semper modesta, in aduersis secura, in prosperis temperata, mundum contemnens, Deum diligens, omnium bona amando sua faciens, sua omnibus libenter impertiens, non timens inopiam, non magnopere expetens abundantiam. In quo caritas Dei est, semper cogitat  quando ad Deum perueniat, quando mundum relinquat, quando scandala euadat, quando ueram pacem inueniat. Semper cor sursum habet, et desiderium in superna eleuatum. Si quando ambulat, si quando sedet, si quando agit, si quando quiescit, quidquid egerit, cor a Deo non recedit. Tacens Deum cogitat, loquens nil preter Deum, et quod ad Dei amorem pertinet, loqui desiderat. Alios ad caritatem exhortando, seipsum inflammat, caritatem omnibus commendat: quam dulcis amor Dei, quam amarus et quam impurus sit amor huius seculi non solum uoce, sed opere quoque omnibus demonstrat. Deridet huius mundi gloriam, sollicitudinem arguit, et quam stultum sit in iis que transeunt fiduciam habere, ostendit. Miratur cecitatem hominum, qui  hec diligunt, miratur quomodo iam dudum uniuersa hec transitoria et caduca omnes non contemnunt. Omnibus existimat dulce esse quod sibi sapit, omnibus placere quod diligit, omnibus manifestum quod cognoscit. Istis indiciis caritas se prodit, et eos, in quibus habitat, non solum intrinsecus uoluntate, sed et foris conuersatione discernit. Hoc iam tantum de caritate dictum est, et tamen adhuc de caritate dici potest, et tantum dicendum est, quantum dici non potest. Quid igitur, o bona caritas, o chara caritas, quid dignum dicam laudibus tuis? Certe post tanta priorum preconia nichil de te dicere mea paruitas presumeret, si unquam de te dici satis potuisset. Illabere igitur nobis, o dulcis et suauis caritas, dilata cor nostrum, expande desiderium,  distende mentis nostre sinum, amplifica cordis nostri habitaculum, ut capere possit hospitem et mansorem Deum. Infundat et diffundat te in cordibus nostris per Spiritum sanctum suum Redemptor noster unicus et Saluator iehsu Christus Filius Dei, ut ipse cum Patre ad nos uenire dignetur, et mansionem in nobis facere. Qui cum eodem Patre, et Spiritu sancto uiuit et regnat Deus, per omnia secula seculorum. Amen.





DE MODO ORANDI.



PROLOGUS.


Domino et Patri carissimo H. Munusculum hoc dilectionis mee ea uos precor benignitate suscipite, qua me illud scio deuotione obtulisse. Dictatum breuem de uirtute orationis inelimato licet sermone conscriptum misi caritati uestre, in quo distinctum habetis quibus modis orantis animus inter precum uerba per compunctionem accenditur; demonstratum etiam cur ille a nobis Scripture, que petitionis formam non habent, pro nostra siue aliorum salute postulantibus inter orandum proferuntur. De oratione ergo orationem postulaturus scripsi, cuius dulcedinem quanto iam longo pietatis studio perfectius gustastis, tanto libentius donum accipere et  donum impendere debetis. ualete.



CAP. I. Quod ex proprie miserie et diuine misericordie consideratione ad orandum Deum incitari debemus.

Quo studio et quo affectu a nobis orandus sit Deus, ex nostra miseria simul et eius misericordia considerare possumus. Quid enim efficacius hominem ad orandi studium excitaret quam miseria et calamitas tantorum malorum, quibus addictus premitur? Et quid iucundius ad effectum orandi traheret quam misericordia Conditoris sui, quam inter mala sua toties experitur? Ne ergo mens humana ad orandum pigra sit, hinc sua necessitate compellitur; ne autem trepida et diffidens oret, illinc pietate Dei prouocatur. Istis duabus alis, miseria scilicet hominis et misericordia  Redemptoris, oratio subleuatur, quia dum mens alterna horum consideratione se ad deuotionem incessanter excitat, quodam spiritualis desiderii impetu sursum leuata uolat. Sic ergo orationi sancta meditatio necessaria est, ut omnino perfecta esse oratio nequeat, si eam meditatio non comitetur aut precedat. Nam et ii qui mala sua considerare negligunt, aut nichil petendo, aut aliud quam oportet petendo, facile per ignorantiam falluntur, aut certe minus quam oportet digne petendo per desidiam tepescunt. Primum igitur necesse est, ut si prudenter et utiliter Dominum orare uolumus, iugi meditatione animum nostrum exerceamus, et in consideratione miserie nostre discamus, quid nobis necesse  est petere, in consideratione autem misericordie Dei nostri, quo desiderio debeamus postulare. Cogitemus quam breuis sit uita nostra, quam lubrica, uia quam mors incerta. Cogitemus quod lugentes in hanc uitam intrauimus, cum dolore pertransimus, cum luctu exituri sumus. Cogitemus quantis amaritudinibus admistum sit, si quid etiam dulce aut iucundum in uia huius uite occursu suo nobis alludit;  quam fallax, quam suspectum, quam instabile, quam transitorium est quidquid huius mundi amor parturit, quidquid species et pulchritudo temporalis promittit. Alia sunt mala, cum quibus nascimur, et processu temporis siue occulta Dei gratia, siue manifesta industria, liberamur. Alia uero in hanc uitam nobiscum ueniunt, et a nobis ante mortem non recedunt. Alia item sunt mala que ex tempore nobis accrescunt, et rursum decursu temporis abeunt. Alia autem post natiuitatem contrahimus, et ante mortem non euacuamus. Et quis omnia mala uite huius enumerare possit? Ut enim pretermittamus ea mala, que omnes communiter homines opprimunt, qualia estimamus esse secreta pericula singulorum, quorum sibi quique conscii sunt? Si cogitare quisque  uoluerit que ab ineunte etate mala fecerit, que sustinuerit, et constituat ante oculos suos preterita tempora et dies uite sue, consideretque diligenter quot inanes labores tulerit, quoties pro amore huius uite frustra desudauerit, quoties in laboriosis conatibus fallaces exitus inuenerit, et post longos discursus requiem necdum ullam adeptus sit, cognoscet quid de hac uita iudicare possit. Cum autem uite huius erumnam considerat, etiam que sit patrie celestis suauitas atque dulcedo attendat, et perpendat quid inuenerit, quid perdiderit, ubi iaceat, unde ceciderit, ut ex utroque intelligat quantum sibi in hoc exsilio lugendum sit. Hinc enim Salomon dicit: Qui addit scientiam, addit et dolorem , quia quanto magis homo mala sua intelligit, tanto amplius  suspirat et gemit. Postremo superest ut in memoria malorum nostrorum etiam misericordie Dei recordemur, quia fiducialius de futuro eius miserationes requirimus, si quemadmodum in preterito nostri misertus, sit cogitemus. Reuocemus ad memoriam bona, que tribuit, et quod in periculis sepe constitutos clementer eripuit, nec unquam peccatis nostris quo minus misereretur uinci potuit, oblitos sui de se admonuit, auersos a se reuocauit, uenientes ad se benigne suscepit, penitentibus indulsit, perseuerantes custodiuit, stantes tenuit, lapsos erexit, malas delectationes in amaritudines commutauit, sed rursum salubriter amaricatis consolationes suas tribuit. Postremo autem tribulatione purgatis quietem et pacem perfectam restituit, qui nec peccantibus  unquam defuit ut corrigeret, nec iustis ut custodiret. Quisquis huiusmodi meditationibus ante orationis tempus animum suum exercuit, nec improuidus fortassis nec tepidus ad orationem uenit. Meditatio namque assidua scientiam parit, scientia uero parta ignorantiam pellit, et compunctionem parit, compunctio autem parta desidiam fugat, et  deuotionem parit, deuotio uero orationem perficit. Scientia est, quando homo ad agnitionem sui illuminatur. Compunctio est, quando ex consideratione malorum suorum cor interno dolore tangitur. Deuotio est pius et humilis affectus in Deum, qui ex compunctione generatur. Territus enim magnitudine malorum suorum animus, et diffidens de propriis uiribus, ad Deum se conuertit. Et tanto ardentius patrocinium illius expetit, quanto apertius sibi nichil extra Deum relictum esse uidet, in quo confidere possit. Deuotio igitur est conuersio in Deum pio et humili affectu. Humilis enim est ex conscientia infirmitatis sue, pius est ex consideratione diuine clementie. Hec in se tres principales uirtutes habet, fidem, spem, caritatem. Neque enim homo per deuotionem  se ad Deum conuerteret, nisi crederet se ab eo saluari posse, et speraret eum misereri uelle. Postremo nisi eam plus quam mala sua diligeret, nequaquam, illa fugiens, refugium sibi in ipso eligeret. Credit ergo, sperat et diligit. Credit potentiam, sperat misericordiam, amat custodiam. Nihil ergo aliud est oratio quam mentis deuotio, id est conuersio in Deum per pium et humilem affectum, fide, spe, caritate subnixa. Sed quia multis modis mens per deuotionem accenditur, rursum quia ipsa deuotio mentis uariis modis uoce promitur, debemus aliquas sigillatim orationis species distinguere, ut apertius ualeamus eius uirtutem indicare.



CAP. II. De tribus speciebus orationis et generibus supplicationis.


Tres sunt species orationis, supplicatio, postulatio, insinuatio. Supplicatio est sine determinatione petitionis humilis et deuota precatio. Postulatio est determinate petitioni incerta narratio. Insinuatio est sine petitione per solam narrationem, uoluntatis facta significatio. Tria sunt genera supplicationum, captatio, exactio, pura oratio. Captatio est id quod fit ante postulationem ad preparandum et inclinandum animum auditoris, quod tribus modis facimus. Primo cum aliquid dicimus, quod personam uel causam nostram commendat, siue meritum nostrum, siue infirmitatem, siue aliud aliquid enumerando, quod ad nostram causam uel personam commendandam ualeat apud eum, cui nostram petitionem offerimus.  Secundus modus captationis est, cum aliquid in laudem eius proferimus, quem oramus, per quod apud animum nostrum charum eum et acceptabilem esse significamus, ut nostra caritate uicissim eius dilectionem mereamur. Tertius modus captationis est, quando aliquid dicimus, per quod apud animum auditoris causa aduersarii nostri siue persona deprimitur, ut odio potius quam amore digna uideatur. Istis tribus modis fit captatio. Hoc autem genere supplicationis frequentissime diuina Scriptura uti solet. Hoc enim agimus, ubicunque laudes Dei canimus, ubicunque infirmitatem nostram, ubicunque malitiam aduersariorum nostrorum recitamus. Et omnino quidquid Dei auribus dignum, et nostre necessitati congruum ante petitionis pronuntiationem  eloquimur. Exactio est id quod fieri solet post factam postulationem, quando auditorem  quadam  importunitate atque instantia frequenter memorem facimus. Que memoria tribus modis renouari uidetur, uidelicet quando aliquid uel de persona eius, uel de persona nostra, uel de causa nostra iterato dicimus, unde uel nos, uel causam nostram atque petitionem in eius animo renouemus. Hoc genus supplicandi quam apud homines importunum uidetur, tam apud Deum gratum atque laudabile est. Pura oratio est, quando ex abundantia deuotionis mens ita accenditur, ut cum se ad Deum postulatura conuerterit, pre amoris eius magnitudine etiam petitionis sue obliuiscatur; et dum amore eius, quem  uidet, perfrui uehementer concupiscit totaque iam illi uacare desiderat, eius etiam, pro quo uenit, curam libenter postponat. Hoc genus orandi in forma est, et quam pre ceteris omnibus unicum, tam est apud Deum pre ceteris omnibus pretiosum. Sed inter hec tria supplicationum genera infimum locum captatio, medium exactio, supremum et excellentissimum pura oratio obtinet. Quia captatio timorem, exactio fiduciam, pura oratio perfectum habet amorem. Sciendum est etiam, quod supplicatio aliquando fit per sola nomina sicut est illud: Misericordia mea, refugium meum, susceptor meus, liberator meus, Deus meus, adiutor meus . Aliquando per sola uerba sicut est respice, miserere, placare, attende et fac. Aliquando simul per nomina et uerba  sicut est illud: uerba mea auribus percipe, Domine, intellige clamorem meum. Intende uoci orationis mee rex meus, et Deus meus . Sed illud genus supplicationis, quod per sola nomina fit, quo magis est foris significatione imperfectum, tanto magis intus est abundantia dilectionis plenum. Affectus enim hoc proprium habet, quo quanto maior et feruentior intus est, tanto minus foris per uocem explicari potest. Illud uero genus supplicationis, quod per sola uerba exprimitur, minorem quidem isto deuotionem indicat, maiorem autem illo, quod nominibus simul et uerbis, plena uidelicet significatione pronuntiatur. Illud igitur, quod solis nominibus fit, ad puram orationem pertinere uidetur, quod solis  uerbis ad exactionem; quod nominibus simul et uerbis ad captationem. Ita ut pura oratio magis in iubilum conuertatur, et appropinquet Deo, perueniat citius, et efficacius obtineat.



CAP. III. Quid postulatio et quid insinuatio.

Postulatio est determinate petitioni incerta narratio, sicut est illud: Cor mundum crea in me, Deus, et spiritum rectum innoua in uisceribus meis . Hec tribus modis fit, obsecrando, rogando, simpliciter postulando. Obsecratio est, quando uehementior necessitas deuotius precibus insistere cogit. In mediocribus causis rogamus, in minimis simpliciter postulamus. Habent igitur hec tria differentias suas, quia excellentissimum est obsecrare, medium rogare, minimum simpliciter postulare. Insinuatio est  sine petitione per solam narrationem uoluntatis facta significatio. Hec quoque tribus modis fit, timore, fiducia, contemptu. Timore fit, quando uel causa magna est quam agimus, uel magna persona est quam rogamus, sicut est illud: Domine, si fuisses hic, frater meus non fuisset mortuus . Rogare enim uoluit, ut fratrem suum mortuum Dominus suscitaret, sed quia propter magnitudinem cause et reuerentiam persone extimuit, insinuare potius quam postulare elegit. Domine, inquit, si fuisses hic, frater meus non fuisset mortuus. Dixit unde uoluntas intelligeretur, sed temeritas non reprehenderetur, ut uel non exaudita repulse non pateretur opprobrium, uel exaudita uoluntatis sue consequeretur effectum. Fiducia fit insinuatio, quando uel de facilitate  cause, uel de beneuolentia persone confidimus, et ideo desiderium nostrum patenter exprimere negligimus, quia nos obstinere posse sola insinuatione speramus. Sicut est illud, quod in nuptiis deficiente uino Domino mater dicit. uinum non habent . Non dixit: Peto ut defectum poculi, uinum creando aut commutando, suppleas, sed hoc materne reuerentie priuilegium deberi existimauit, ut quidquid uel innuendo se uelle significaret, pati a Filio repulsam non debuisset. Et hoc quidem iustum fuerat, si tale aliquid ab eo petiuisset, quod ille facere posset secundum naturam, quam ab ea sumptam gerebat. Nunc autem quodammodo iuste reprehenditur, quia ab ea natura, quam non dederat, obedientiam in miraculo exigebat. Et dicitur ei:  Quid mihi et tibi est mulier?  Miraculum enim facere Dei uirtus est, non hominis, et ideo cum a matre Christus homo de miraculo requiritur, idem non quasi homo, sed quasi Deus mulierem non matrem de presumptione causatur. Maria enim a Christo non quasi mater exigere Filio, sed quasi mulier  miraculum humiliter postulare, debebat a Deo. Contemptu fit insinuatio quando uel causa uilis est, uel persona que rogatur humilis. Que omnino ab oratione diuina excluditur, apud homines autem maxime superbos et potentes magno studio exercetur. Et sicut in supradictis ostendimus, ita quoque in his tribus differentiam inuenimus. Insinuatio enim ex fiducia perfectis conuenit, ex timore incipientibus, ex contemptu  malis. Dehinc reliqua, que de oratione tractare proposuimus, adnectenda sunt.



CAP. Iu. Cur orantes legimus interdum ea, in quibus nulle petitionis exprimuntur uerba.

Quosdam siquidem mouere solet, quod in orationibus nostris cum Deum siue pro nostra siue pro aliorum salute petere uolumus, illos etiam nonnunquam psalmos, qui uel petitionis uerba non habent, uel ad nostram petitionem non pertinent, decantare solemus. Et de aliis etiam Scripturis, quas in orationibus frequentamus, similem absurditatem producunt, cum eiusmodi sunt, ut uel formam orandi non habeant, uel illi, quam nos agimus, cause non concordant. Quid enim, aiunt, prodest in oratione  illa uerba dicere, quibus inuenimur uel nichil, uel aliud quam necesse est a Deo postulare? Non orat sed subsannat potius, et ad iracundiam prouocat Deum, qui cum ante conspectum eius quasi postulaturus uenerit, subito se ad alia  replicanda conuertit. Ecce enim, inquiunt, Deum pro indulgentia peccatorum nostrorum deprecari uolumus; quid nobis ad hoc prodest, si uel Quare fremuerunt gentes , uel: Attendite, popule meus , uel alium huiuscemodi psalmum decantamus? Nonne ridiculum est, ut talia canentes orare nos credamus? Istud fortasse, aliqui dicant, et existiment nichil utilitatis esse quoties talia nostris orationibus admiscemus; sed quisquis supradictas orationis species diligenter prospexerit,  qualiter etiam ista in orationibus dicta ualeant facile discernet. Nam hoc genus orandi sepe ad impetrandum inuenitur efficacius quam illud etiam, in quo manifeste petitionis modum orantes explicamus. Et licet hoc, ut diximus, ex his que superius memorata sunt, satis euidenter intelligi possit, si tamen hic specialiter demonstretur, quid nisi amplius ueritas patescit? Hoc interest quando oramus hominem, et quando oramus Deum, quod homo necessitatem nostram scire non potest, nisi ab alio doctus fuerit, Deus autem scit, etiam antequam petatur, quid nobis necesse sit. Homo igitur, qui rogatur, per narrationem nostram edocetur, ut sciat quid uelimus; per supplicationem nostram pulsatur, ut annuat quod petimus. Sed in illa, que ad Deum  fit, oratione narratio necessaria non est, nisi forte homo ad hoc narret, ut ipse suam petitionem melius intelligat, ut et per narrationem suam admonitus quid petat consideret, et per considerationem petitionis sue excitatus deuotius oret. Sane quantum ad Deum pertinet, sola supplicatio sufficit, quia, ut diximus, Deus non necesse habet doceri ut sciat, sed supplicandus est ut annuat. Sed nullo alio modo citius Deus ad annuendum flectitur, quam si precantis animus toto deuotionis affectu ad ipsum conuertatur. Quecunque ergo sunt uerba orantis, absurda non sunt, si tantummodo ad hoc competenter proferri possint, ut uel orantis affectum ad amorem Dei excitent, uel  si iam amore eius flagrat, excitatum demonstrent. Demonstrent  autem, non ut Deum occulta nostra quasi nescientem doceant, sed ut nos dum internum nostrum desiderium foris loquimur, ex ipsis nostris uerbis amplius ad amorem inflammemur. Sola ergo cordis deuotio quantum ad Deum sufficere poterat, nisi ad hoc etiam in uoce formaretur oratio, ut mentem orantis ad maiorem deuotionem accendat. Nam, sicut diximus, si petitioni inserta narratio est, non Deus docetur, sed orans admonetur considerare quid petat, ut deuotius oret. Si uero sola supplicatio est, quia deuotionem intus in corde esse significat, ad maiorem deuotionem animum inflammat. Sed quia diuersis modis humanus affectus ad amorem Dei prouocatur, libet nunc ipsos sigillatim  modos distinguere, et distinctos per exempla demonstrare.



CAP. u. Tribus potissimum modis orantium affectus in Deum excitari.

Sed sciendum primum, quod fere omne hoc genus orandi, quod quibusdam prorsus ab orationis usu excludendum uidetur, ad captationem pertinet, quam uidelicet captationem, quamuis superius quasi speciem supplicationis annumerauimus, secundum quamdam tamen largiorem consuetudinem non solum supplicando, sed etiam postulando et insinuando captare solemus. In captatione autem beneuolentia auditoris comparatur. Quod tribus modis fit, siue quando aliquid in laudem eius dicimus, siue quando aliquid de nostra miseria commemoramus, uel etiam quando  aliquid, quod ad depressionem aduersariorum nostrorum spectat, in medium adducimus. Dicamus igitur omnes illas Scripturas, quas quorumdam opinio ad orationis usum non esse assumendas existimat, idcirco utiliter debere, et conuenienter posse inter uota precum nostrarum ab orantibus recitari, quia in nobis affectum pie deuotionis excitant, et cor nostrum uel narrando laudem Dei ad eius amorem prouocant, uel nostram miseriam commemorando, ante conspectum eius nos humiliant, uel malitiam aduersariorum nostrorum exaggerando, et utilem nobis sollicitudinem et fiduciam coram ipso ampliorem prestant. Laudem Dei in potentia et bonitate eius cognoscimus. Miseriam nostram in hoc, quod fragiles et peccatores sumus. Malitiam aduersariorum  nostrorum quia et ad diripiendum sunt astuti, et ad opprimendum impii. Siue igitur laudem Dei bonitate eius et potentia, siue miseriam nostram in infirmitate et culpa nostra, siue malitiam aduersariorum nostrorum in tyrannide eorum et astutia, ad exercitationem mentis et augmentum bone deuotionis orantes commemoremus, nichil ineptum facimus, et per pium affectum quem ipsa nobis uerba excitant, ubique orantes sumus. Ut enim breuiter cuncta complectar, quotiescunque laudem Dei narramus, quecunque sint uerba quantumcunque prolixa, quid in his omnibus tamen intus cor nostrum nisi hoc unum loquitur, quod eum admirans amat, et amando admiratur? Similiter quando de nostra  miseria coram eo orantes agimus, quecunque sint uerba, quantumcunque prolixa, quid in his cor nostrum dicit nisi hoc unum, quod confitemur nos misericordiam eius querere, et in eo omnem fiduciam nostram collocare? Que deuotio quanto humilitati propinquior, tanto est Deo acceptabilior. Item cum aduersariorum nostrorum malitiam in orationibus nostris coram Deo accusamus, qualiacunque sint uerba quantumcunque prolixa, quid tamen aliud per hec omnia quam iustum iudicium Dei ad nostri liberationem exposcimus, ut eripiat nos ab iis, quorum tyrannide iniuste opprimimur, et quorum malitiam iuste auersamur? Et quia ultionem de inimicis nostris, et iudicium cause nostre diuino arbitrio libenter relinquimus, quid est quod pro hac  humilitate et deuotione iuste a Deo impetrare non debeamus? Unusquisque ergo cum in oratione uel psalmos uel alias quascunque scripturas decantat, diligenter consideret cui affectui seruiant, et ad illum affectum toto nisu cor suum excitet, ad quem id quod loquitur magis pertinere uidet, quia si uerborum que loquitur affectum habuerit, per affectum ipsum melius uerborum uirtutem cognoscet, et intelligentiam capiet, et per uerborum intelligentiam in maiorem deuotionem affectum accendet.



CAP. uI. Quantum gratus sit Deo feruens orantis affectus.

Quantum autem affectus cordis bonus Deo placeat, humana nobis etiam consuetudo, quamuis uitiosa,  quadam tamen uirtutis imitatione demonstrat. Certe uidemus adulatores qualiter se erga illos, a quibus aliquid expetunt, deuotos simulant. Sepe procedentibus obuiam eunt, in turba constitutos pomposis salutationibus honorant, transire uolentibus uiam preparant, alios locum dare iubent, dominos aduentare proclamant, cathedras in medio constituunt, puluinaria sternunt, pedibus prouoluuntur. Ex antiquis historiis magnalia patrum replicant, etsi in eis non inueniunt quid laudent, priorum facta ad eorum laudem retorquent, se deuotos, se fidos non solum dicunt, sed iurant, et quod esse nolint, hoc omni studio uideri laborant. Nunquid putatis iuste reprehendi possent, si essent quod non sunt, sed esse se fingunt? Si hoc malum  esset ut tales essent, cur tantopere tales uideri student? Imo uero si tales essent quales se fingunt et non sunt, uere laudabiles essent. Nec ob aliam causam eorum petitio ab hominibus sepe respuitur, nisi quia tales non esse, quales se fingunt esse, sciuntur. Si ergo illi iuste in suis precibus repelluntur, quia sciuntur tales non esse quales se esse fingunt: ut nos mereamur quod petimus a Deo percipere, quales illi se simulant, tales studeamus in ueritate Deo nos exhibere. Ostendamus foris uerbis, habere nos intus erga Deum affectum deuotionis. Et non solum ostendamus, sed quod ostendimus habeamus. Ne, si solum ostendamus, non ueri amatores sed adulatores simus, et quia Deum ostentatione  decipere non possumus, nosmetipsos potius decipiamus. Preterea sicut adulatores simulatam deuotionem priores offerunt, et per eam illorum, quos deprecantur, gratiam comparare uolunt, sic et nos precibus nostris preueniamus faciem Domini, et ut mereamur obtinere quod petimus, non simulatam deuotionem, sed ueram caritatem offeramus. Beatificemus amicos Domini nostri, indignemur inimicis eius, laudemus in eo potentiam, magnificemus pietatem, admiremur sapientiam, extollamus generositatem, approbemus equitatem. Item narremus ei miseriam nostram, indicemus ei necessitatem nostram, indicemus et reuelemus ei infirmitatem nostram, confiteamur ei culpam nostram, dicamus et credamus alium non esse, per quem  possimus eripi, per quem speremus liberari. Item ostendamus ei, aduersariorum nostrorum demonum, et peruersorum hominum malitiam, crudelitatem, iniquitatem, tyrannidem, quod ei aduersantur, qui nos persequuntur, quod nobis hostes sunt, qui ei contradicunt, quod odimus que odit, quod diligimus que diligit. Malle nos propter eum odia inimicorum eius perpeti, quam contra eum habere pacem eorum. Omnes igitur Scripture eiusmodi, que ad captationem faciendam congruunt, siue ipsa captatio per supplicationem, siue per postulationem, siue per insinuationem fiat, aliene ab orationis usu habende non sunt, quia licet alique illarum narrationes petitionem non habeant, habent tamen omnes affectus  uirtutum, quos in nobis accendunt, per quos qui orant citius, quam per uocis petitionem, impetrant.



CAP. uII. De diuersis affectuum modis, et quibus psalmis quisque adaptetur.

Quia igitur in affectibus pietatis est omnis uirtus orandi, enumeremus aliquot ex ipsis, et exemplis demonstremus, ut quia omnes enumerare non possumus  quid tamen in omnibus laudabile sit, et Deo acceptum, ex quibusdam coniiciamus. Est affectus dilectionis, cum forte mens uel uidens, uel reminiscens id quod amat, subito amoris igne corripitur. Est affectus admirationis, cum aliquid nouum et admirabile contemplans in stuporem excitatur. Est affectus congratulationis, cum  acceptabile aliquid et beneplacitum uidens, quadam hilaritate perfunditur. Est affectus humilitatis, quando ex consideratione infirmitatis sue ab elatione sua sponte comprimitur. Est affectus meroris, quando ex consideratione malorum suorum quodammodo contabescens infirmatur. Est affectus timoris, quando ex consideratione imminentium penarum concutitur. Est affectus indignationis, quando in odium aduersariorum ex ipsa iniquitatis eorum magnitudine inflammatur. Est affectus zeli quando ex amore iustitie ad desiderium ultionis accenditur. Est affectus bone presumptionis, quando ex noua aliqua et singulari fiducia ad uindicandum plus solito quidpiam animatur. De istis affectibus primi tres ad  istud precipue genus Scripturarum pertinent, in quo fit laudatio. Quia scilicet ex commemoratione bonitatis, surgit affectus dilectionis, ex commemoratione potentie et fortitudinis surgit affectus admirationis, ex commmemoratione autem alicuius prosperi euentus et facti felicis surgit affectus congratulationis. Tres sequentes ad illud genus pertinent, in quo fit commemoratio infelicitatis et miserie. Quia uidelicet affectus humilitatis surgit ex commemoratione proprie infirmitatis, affectus doloris surgit ex commemoratione malorum presentium, uel ex recordatione preteritorum. Affectus timoris ex preuisione futurorum. Tres ultimi affectus illi magis Scripturarum generi congruunt, in quo fit inuectio et accusatio in aduersarios uidelicet  contra nequitiam illorum, indignatio contra iniuriam, zelus propter malitiam, maior de Dei misericordia presumptio. Exempla singulorum hec sunt, ex affectu dilectionis canitur psalmus: Diligam te, Domine . Ex affectu admirationis canitur psalmus: Domine Dominus noster . Ex affectu congratulationis canitur psalmus: Omnes gentes . Et in his omnibus est laudatio. Ex affectu humilitatis canitur psalmus: In te, Domine, speraui . Ex affectu doloris canitur psalmus: Usquequo, Domine, obliuisceris?  Ex affectu timoris canitur psalmus: Domine, ne in furore , et in his omnibus est mista querele deprecatio. Ex affectu indignationis canitur psalmus: Quid gloriaris in malitia . Ex affectu zeli  canitur psalmus: Deus ultionum Dominus . Ex affectu bone presumptionis canitur psalmus: Iudica me, Domine, quoniam , etc.



CAP. uIII. Quod in eodem psalmo sepius ab uno affectu in alium fiat transitus.

Sciendum tamen est hanc proprietatem in omnibus psalmis non esse, ut per totam seriem unus affectus extendatur, sed sepe de alio affectu fit transitus in alium, secundum quod mentes orantium diuersis modis affici solent. Hoc autem qualiter per singulos cognosci possit explanare, prolixioris operis tractatum expetit. uolumus tamen hoc in aliquibus exempli causa demonstrare. Forte cogitare cepi quanta sit felicitas esse cum Deo, quanta item  sit miseria uiuere in hoc seculo, quanta demum calamitas semper cruciari in inferno, et ex hac meditatione mea subito amore celestis patrie attractus, ipso affectu ducente in hec uerba decurro. Beatus uir qui non abiit in consilio impiorum , cuius psalmi totam seriem si secundum intimum compunctionis sensum inquirimus, quid aliud nisi hoc ubique dicentem inuenimus: Felices qui nunquam a Deo recesserunt, felices qui semper cum eo permanserunt, felices qui in eius obsequio fideles et deuoti perstiterunt? Nam infelices et miseri illi sunt, qui se ab illo elongauerunt, et cum illo perseuerare noluerunt, uel qui post ad illum non redierunt. Gratias illi qui quantum perstiti, confusio mihi quantum  discessi. Nunc autem quantum prope sum elongare nolo, quantum longe sum redire cupio, utinam ad illum perueniam, utinam ab illo nunquam recedam: Adiuua me, Deus meus . Affectus igitur iste dilectionis est surgens ex laudatione. Item exemplum alterius. Cogitaui mecum quanta esset potentia Dei, ac deinde admirari cepi uesaniam hominum, qui mortales sunt, et tamen uoluntati eius obuiare minime pertimescunt. Ex hac itaque admiratione compulsus sum exclamare et dicere: Quare fremuerent gentes . Et est admiratio mista indignationi, quia uesaniam admiramur, presumptioni indignamur, uel certe in nobismetipsis dum foris assultus uitiorum crebros et importunos aspicimus, et intrinsecus de Dei adiutorio presumimus, ipsam  tentationum nostrarum molestiam cum quadam indignatione arguimus dicentes: Quare fremuerunt gentes? Et est summa totius psalmi ad hoc tendens, ut per Dei potentiam confirmati, insolentes aduersitates contemnamus, et tanto nos aduersariis nostris fortiores, quanto Deo uiciniores sumus, presumamus. Illorum interitum festinum attendamus. Dei magnificentiam contra eorum superbiam frangendam opponamus, cum omni reuerentia animum nostrum ad obsequium illius subiiciamus semper supra nos admirantes eius potentiam, infra nos despicientes eorum insolentiam. Hic est affectus admirationis indignationi mistus ex laudatione surgens. Sequentis psalmi series non secundum unum affectum texitur, sed sepe de affectu in affectum  transit, uerbi gratia: In angustiis constitutus; ; quantum semper in Dei misericordia confidebam cogitare incipio, quia tamen quodammodo me ab eoderelictum uideo, ex affectu doloris in hec uerba prorumpo. Domine, quid multiplicati sunt qui tribulant me? multi insurgunt aduersum me . Rursumque ex affectu doloris in affectum bone presumptionis recurrens aio: Tu autem, Domine, susceptor meus es . Ut et merorem per fiduciam releuem, et fiduciam per merorem castigem. Et quis omnes uirtutes psalmorum, quis illas ignitas compunctiones sanctorum affectuum enumerare loquendo potest? quibus mens in oratione accenditur, et gratissimum Deo sacrificium in ara cordis adoletur.





DE AMORE SPONSI AD SPONSAM.

 Ibo mihi ad montem Myrrhe, et ad colles Libani, et loquar sponse mee . Sponsus quidam hic loquitur, qui sponsam habet, et spondet se uisitaturum eam. Nota ergo quod non semper domi est sponsus iste, cauet enim forte ne uilescat amor suus, et quia citius in tedium ueniret si semper presens esset, ideo aliquando se subtrahit, aliquando ad tempus recedit, ut dum requiratur absens, strictius teneatur presens. Et tunc forte aberat, quando hec dicebat. Sed ne rursum longior mora aliquatenus obliuionem gigneret, redire disponebat, et ait: Ibo mihi. Secum loquitur quod facturus est, quia ad dicendum dulce est quod dulce est ad faciendum, et nescio quo pacto quod multum cupimus, nunquam loqui fastidimus. Ibo, inquit, mihi.  Sibi uadit, quia singularis amor participem secreti non recipit. Sibi uadit, quia non uult sodalem itineris, qui non patitur consortem amoris. Sed queris quisnam sit iste talis sponsus, et que sponsa eius? Sponsus est Deus; sponsa est anima. Tunc autem sponsus domi est, quando per internum gaudium mentem replet; tunc recedit, quando dulcedinem contemplationis subtrahit. Sed qua similitudine anima sponsa Dei dicitur? Ideo sponsa, quia donis gratiarum subarrhata. Ideo sponsa, quia casto amore illi sociata. Ideo sponsa, quia per aspirationem Spiritus sancti prole uirtutum fecundanda. Nulla est anima, que huius sponsi arrham non acceperit. Sed est quedam arrha communis, quedam specialis.  Communis arrha est quod nati sumus, quod sentimus, quod sapimus, quod discernimus. Specialis arrha est, quod regenerati sumus, quod remissionem peccatorum consecuti sumus, quod carismata uirtutum accepimus. Et quod quisque habet, hoc cuique arrha est. Arrha est diuiti diuitie sue, quibus fouetur, ne eum molestia paupertatis frangat.  Arrha est pauperi paupertas sua, qua castigatur, ne abundans per incontinentiam diffluat. Arrha est forti fortitudo sua, qua roboratur, ut ad bonum opus conualescat. Arrha est debili debilitas sua, qua frangitur, ne malum perficiat. Arrha est insipienti simplicitas sua, qua humiliatur, ne superbiat. Et omnino quidquid in hac uita humana fragilitas tolerat, hoc pius Conditor quantum in sua bonitate est, uel ad correctionem prauitatis, uel ad profectum uirtutis dispensat. Ideo in omnibus gratias agere debemus, ut dum ubique ipsius misericordiam agnoscimus semper in eius amore proficiamus.

Ibo, inquit, mihi ad montem Myrrhe, etc. Myrrha, que amara est ad gustandum, et corpora mortuorum a putredine seruat, significat mortificationem  carnis. Libanus, quod nomen interpretatur decandidatio, significat munditiam carnis. Hec ergo est uia, per quam Sponsus ad sponsam uenit, mons Myrrhe, et colles Libani, quia primum per abstinentiam concupiscentiam carnis occidit, deinde per munditiam cordis ignorantiam mentis abstergit. Postremo quasi tertio die ad colloquium sponsus ueniens desiderio sui animam accendit, ideo conuenienter dixit montem Myrrhe, non collis Myrrhe, et colles non montem Libani, quia in afflictione debemus esse constantes, et in successu uirtutum humiles. Altitudo enim montis eminentiam significat magnanimitatis, et mediocritas collis temperantiam humilitatis. Item quod montem singulari numero posuit, et colles plurali, significat quod in mortificatione  exterioris delectationis parum est quod perdimus; et in illuminatione mentis intrinsecus multiplex est bonum, quod inuenimus. In monte Myrrhe accipimus fortitudinem contra carnis concupiscentiam. In collibus Libani accipimus illuminationem mentis contra ignorantiam. In colloquio  Sponsi accipimus caritatem contra maleuolentiam et cordis obdurationem. Potentia ad Patrem, sapientia ad Filium, caritas appropriatur ad Spiritum sanctum. Quando enim ex fragilitate peccamus, peccamus in Patrem, quasi contra potentiam. Quando ex ignorantia peccamus, peccamus in Filium, quasi contra sapientiam. Quando uero ex maleuolentia peccamus, peccamus in Spiritum sanctum, quasi contra dilectionem. Ideo peccare in Patrem et Filium hic, siue in futuro remittitur, quia qui ex fragilitate uel ex ignorantia peccat, sicut aliquam excusationem habet in culpa, ita etiam aliquam remissionem habere debet in pena, siue in hoc seculo si penituerit, ut facilius consequatur indulgentiam, siue in futuro seculo, si in malo perseuerauerit,  ut tolerabiliorem sentiat penam. Qui uero ex malitia peccant, eorum peccatum nullam habet excusationem, et ideo pena eorum remissionem habere non debet, quia, siue penituerint in hoc seculo, plena satisfactione mulctandi sunt, siue non penituerint plena damnatione in futuro seculo puniendi, et ideo hi tales nec hic, nec in futuro seculo remissionem accipiunt, non quia penitentibus uenia denegetur, sed quia pleno peccato plena retributio debeatur.

Loquar, inquit, sponse mee. Duobus modis loquitur Deus ad animam. Aliter ad fornicariam, et aliter ad sponsam. Aliter ad fedam, aliter ad pulchram. Aliter ad peccatricem, aliter ad iustificatam. Illius feditatem increpat, huius pulchritudinem  laudat. Illam increpando timore concutit. Istam laudando ad amorem accendit. Illi loquitur, quando ei maculas suas ostendit: isti loquitur, quando dona, que contulit ei ad memoriam reducit. Illius tenebras illuminat, ut agnoscat quid sit, et defleat quod fecit; istam affectu dulcedinis interne tangit, ut recolat quid accepit et non obliuiscatur eum qui dedit. Loquar, inquit, sponse mee. Si ego Sponsus sum, si ad sponsam locutus sum, scitote quod preter amorem nichil loqui possum. Postquam igitur hec secum dixerat sponsus, continuo iter arripuit: ueniensque et uidens sponsam mox quasi ex eius specie in admirationem tractus in hec uerba prorupit. Tota speciosa es, proxima mea  [tota pulchra es,  amica mea, etc.], etc, uel cum precedenti hoc coniungitur: Loquar sponse mee, sic scilicet, tota speciosa es, proxima mea, etc. Sed illud gratius accipitur: tota speciosa es, proxima mea; ideo tota speciosa, quia proxima; si non esses proxima, non esses tota speciosa. uidete quid dixerit; Tota, inquit, speciosa es, proxima mea. Omnis anima uel auersa est a Deo, uel conuersa ad Deum. Auersarum autem alia est remota, alia remotissima. Conuersarum uero alia propinqua, alia proxima. Que remota est, turpis quidem est, sed non tota. Que remotissima est, tota turpis est. Item que propinqua est, speciosa est, sed adhuc non tota; que proxima est, tota speciosa est. Tota speciosa es, proxima mea, et macula non est in te . Totus speciosus  est, cui nichil deest pulchritudinis. Totus speciosus est, cui nichil inest turpitudinis. Ego totus speciosus sum, quia omne quod pulchrum est in me est. Tu tota speciosa es, quia nichil quod turpe est in te est. Macula non est in te. ueni ad Libanum [de Libano], speciosa. Inuitat eam et uocat, quia et ideo ad eam uenit, non ut cum illa permaneret, sed ut illam ad se traheret. ueni ad Libanum ueni ad Libanum, uenies [ueni], coronaberis . Bis inuitando dicit: ueni; tertio affirmando subiungit: uenies. Sed hec quid est affirmatio nisi congratulatio, qua bono proposito nostro congaudet? Ac si diceret: Obedientiam laudo, propositam Deo deuotionem non ignoro. uoco et respondes, inuito et parata es. Ergo uenies. Sed quare dicit bis, ueni? Ut qui extra se est  primum ad se redeat, qui in se est supra se ascendat. Primum in nobis est, et preuaricatores ad cor redire monet, deinde supra nos est, ut iustificatos ad se inuitet. ueni, inquit, ueni. ueni foris intro ad te. ueni intus, interius, et plane intrinsecus supra te ad me. ueni ad Libanum, sponsa, ueni ad Libanum. ueni de Libano, ueni ad Libanum. ueni de Libano decandidato ad Libanum non decandidatum, sed candidum. ueni de corde mundato ad mundatorem cordium, non mundatum, sed mundum. Non peruenis ad me si remanes in te, ascende supra te et inuenies me. uenies, et transibis ad montem Seir, uel Sauir . Seir interpretatur hispidus uel pilosus. Sauir uero nocturna auis uel fetor, et Seir idem qui et Edom, id est Esau. Esau et Iacob duo erant fratres,  Esau prior natus, sed postea nato Iacob supplantatus. Esau uenator et studiis agrestibus deditus fuerat; Iacob, uir simplex, domi habitabat. Quid autem hi duo fratres nisi duos motus, qui in homine sunt, designant, hoc est concupiscentiam carnis et spiritus? Scimus autem quod dicit Apostolus. Non prius quod spirituale, sed quod carnale est, prius est. Hoc est Esau prius nascitur. Cum uero concupiscentia spiritus roboratur, tunc concupiscentia carnis marcescit. Hoc est Esau a post genito Iacob supplantatur. Item concupiscentia carnis quasi Esau uenator foris pascitur, concupiscentia uero spiritus quasi Iacob uir simplex intus delectatur. Est ergo Seir pilosus carnis motus turpis et indecorus. Et  bene pilosus, quia, sicut pilus in carne radicem figit, sed excrescendo carnem excedit, ita carnis motus de necessitate oritur, sed excrescendo in uoluptatem usque profluit. Et quemadmodum pilus precidi sine dolore potest, euelli sine dolore non potest, sic appetitus carnis, quantum, ad super fluitatem pertinet quasi extra sensum carnis, sine detrimento preciditur, sed quantum ad necessitatem spectat, quasi intra carnem sit, non sine detrimento exstirpatur. Ecce diximus quid sit Seir; nunc quid sit mons Seir uideamus. Habet enim Seir iste montem, habet et uallem; et  habet montem, habet campum, habet uallem; sed in ualle est debilis, in campo est fortis, in monte insuperabilis. Seir in monte est appetitus carnis in necessitate; Seir in campo est  appetitus carnis in satietate; Seir in ualle est aptitus carnis in uoluptate. Quando ad uiuendum tantum caro sustentamentum accipit, Seir in monte est. Quando uero ad robur nutrimentum querit, Seir in campo est. Quando autem ad lasciuiendum delicias poscit, Seir in ualle est. Quare ergo in monte insuperabilis est? quia sustentamentum carnis in hac adhuc mortalitate degentibus necessarium est. Quare in campo fortis? quia et robur carnis aliquando profectibus anime utile est. Quare in ualle debilis, quia uoluptas carnis semper superflua est. In ualle prohibetur, in campo conceditur, in monte remuneratur. In ualle seruit, in campo pugnat, in monte regnat. In ualle est luxuria, in campo est temperantia, in monte parcimonia. In  ualle adiuuante gratia facile calcatur, in campo cum difficultate uincitur, in monte ne superari ualeat, ipse ei quotidianus noster defectus uires iugiter subministrat. Qui superflua resecat, Seir in ualle conculcat. Qui uero de necessariis aliquid minuit, Seir in campo uincit. Qui autem ad sustentamentum tantum nature necessaria tribuit, quasi Seir in monte exactiori obsequium reddit. Sciendum tamen quod Seir iste ibi sine difficultate uincitur, ubi periculosissime dominatur: ubi uero prorsus insuperabilis est, ibi sine periculo tolerari potest. Si uero legatur Seir, quod interpretatur nocturna auis, uel fetor, ad eumdem carnalem motum congrue referri potest. Qui uel ideo nocturna auis dicitur, quia occultus uenit, dum sub specie necessitatis irrepit  uoluptatis illecebra, uel quia per delectationem carnis nascitur excecatio mentis. Nocturna ergo auis est occultus et improuisus motus carnis. Quare uero concupiscentia carnis fetor dicatur, hoc iam expositione non indiget. Et Hermon. Hermon interpretatur anathema eius. Cuius eius; ipsius anathematis. Ergo quasi anathema diceretur anathematis. Primum ergo nobis querendum quid sit anathema, deinde quid sit anathema anathematis adiungendum. Anathema est separatio; anathema anathematis, separatio separationis. Et fortasse si separatum esse malum sit, tum separatum esse a separato bonum erit. Quis autem melius potest dici anathema quam apostata angelus? qui se primum per superbiam  a societate superne illius ciuitatis separauit, ex demerito preuaricationis sue, dum uero capitis membrum esse noluit ab unitate corporis illius precisus, caput iniquorum omnium factus est. Constat autem quod omnis homo secundum primam generationem, qua in peccato concipitur, et in peccato nascitur, huius capitis membrum est, et ad illius societatem pertinet; sed quisquis, per sacramenta fidei regeneratus membrum Christi efficitur, ab unitate huius corporis separatur. Quis est ergo anathema, nisi diabolus et membra eius? et qui sunt anathema anathematis, nisi qui separati a corpore diaboli, facti sunt membra Christi? Quid significet Hermon iam diximus; nunc quid significet mons Hermon uideamus. Nam, quemadmodum supra de Seir dictum  est, ita et nunc de Hermon dici potest, quod uidelicet alii sunt mons Hermon, alii campus Hermon, alii uallis Hermon. uallis Hermon dici possunt, qui per fidem quidem a diabolo iam separati sunt, sed adhuc per uitam carnalem in infimis desideriis prostrati iacent. Campus Hermon sunt hi fideles qui, medium quemdam statum tenentes, nec per uoluptatem carnis in imo depressi sunt, neque per spiritualem conuersationem ad superna erigi possunt. Mons uero Hermon sunt ii, qui non solum per fidem a diabolo sunt separati, sed etiam per eminentiam uirtutis, et per constantiam mentis contra diabolum sunt erecti. Et hi profecto sunt, quibus antiquus hostis magis inuidet, quos non solum a se diuisos, sed etiam contra se erectos uidet. Hi sunt  ergo, quos iugiter persequendo opprimere nititur, quos et a se recessisse, et contra se stare conspicatur. Isti ergo tanto grauiores tribulationes sepe sustinent, quanto magis communem omnium hostem sibi singulariter infestum habent. Nihil ergo melius per montem Seir quam parcimoniam, nichil melius per montem Hermon quam patientiam sanctorum accipimus. Sequitur deinde: A cubilibus leonum . Quid per cubilia leonum nisi  sopita crudelitas intelligitur? Et quid est sopita crudelitas, nisi carnis uoluptas, que imprudens quos nunc quidem delectat per experientiam, post uero cruciat, prius per conscientiam, deinde per penam. Attende quomodo nunc in delectatione carnalis uoluptatis dormit uenture damnationis pena.  Fauus, inquit Salomon, distillans labia meretricis, et nitidius oleo guttur eius, nouissima autem illius amara quasi absynthium, et lingua eius acuta quasi gladius biceps . Et rursum. Si quis est paruulus, declinet ad me; et uecordi locuta est. Aque furtiue dulciores sunt, et panis absconditus suauior. Et ignorauit, quod gigantes ibi sunt, et in profundis inferni conuiue eius . Et Dominus ad beatum Iob de antiquo hoste loquens, ait: Sub umbra dormit in secreto calami, in locis humentibus . In illis enim mentibus diabolus pausat, que intus a calore diuini amoris frigide foris natant in fluxu carnalium uoluptatum, que oblectamenta nunc quidem mollia uidentur per experientiam,  post uero crudelia sentientur per penam. Nunc siquidem leo cubat et dormit, quia mentibus carnalium nunc per delectationem peccati diabolus blandum se simulans nondum qualis futurus sit, ostendit. Sed tunc euigilare incipiet, quando eos, quos illicitis nunc delectationibus seducens spontaneos tenet in culpa, post aperte seuiens inuitos trahet ad tormenta. Sequitur: A montibus leopardorum  [de motibus pardorum]. Leopardus a leone et pardo procreatur. Leo crudelis est, et pardus maculosus. Sic ergo leo propter crudelitatem demones, pardus propter uarietatem congrue hereticos designat, qui cum unitatem fidei diuersis et peruersis dogmatibus scindunt, quasi quibusdam maculis corpus infectum gerunt. Qui sunt ergo  leopardi nisi superbi amatores huius seculi, quos primum diabolus per doctrinam hereticorum ad perfidiam generate, ac deinde per huius mundi amorem ad uitia inflammat? Montes leopardorum diuitie sunt et pompe huius seculi, in quibus se praui extollunt, et electorum uitam acrius insectantur, quando eos in hoc seculo abiectos, et se sublimes aspiciunt. Bene ergo dicitur ad sponsam: uenies, et transibis ad montem Seir, et Hermon a cubilibus leonum, a montibus leopardorum. Sed quid est de cubilibus leonum ad montem Seir, nisi de incontinentia  ad castitatem, de uoluptate ad parcimoniam: Et quid est de montibus leopardorum ad montem Hermon, nisi de superbia ad humilitatem, et de crudelitate ad patientiam? Et nota quod dixit de cubilibus non de cubili, de montibus non de monte, et ad montem non ad montes. De cubilibus ergo ad montem, de montibus ad montem, hoc est de multis ad unum progredimur, quia quanto magis mundum fugiendo Deo appropinquare incipimus, tanto magis in unum congregamur. Quod nobis, etc. Amen.





DE MEDITANDO SEU MEDITANDI ARTIFICIO OPUSCULUM AUREUM.

 Meditatio est frequens cogitatio modum, et causam et rationem uniuscuiusque rei inuestigans; modum quid sit, causam quare sit; rationem quomodo sit. Tria sunt genera meditationum, unum in creaturis, unum in scripturis, unum in moribus. Primum surgit ex admiratione, secundum ex lectione, tertium ex circumspectione. In primo admiratio questionem generat, questio inuestigationem, inuestigatio inuentionem. Admiratio est dispositionis, questio cause, inuestigatio rationis. Dispositio est in celo cuncta equalia, in terra alta et depressa: pro hac admiratio. Causa, propter uitam terrenam terra, propter uitam celestem celum: pro hac questio. Ratio, qualis terra, talis uita terrena; quale celum, talis uita celestis: pro hac inuestigatio. In lectione  autem sic considerandum. Primo lectio ad cognoscendam ueritatem materiam ministrat, meditatio coaptat, oratio subleuat, operatio componit, contemplatio in ipsa exsultat. In Scripturis meditatio est, quomodo scire oporteat. Exemplum scriptum est: Declina a malo, et fac bonum . Accedit meditatio lectioni, quare dixit prius, declina a malo, et postea fac bonum. Causa, quia nisi prius mala recedant, non adueniunt bona. Ratio, sicut prius mala germina eradicantur, postea plantantur bona. Item quare dixit: Declina a malo? Quia in itinere occurrunt. Item declina, quia ubi fortitudine resistere non possumus, consilio et ratione declinando euadimus. Item declinamus mala uitando materiam peccati, ut pro superbia, diuitias, pro incontinentia  abundantiam, pro concupiscentia speciem carnis, pro inuidia et contentione uitanda amorem possessionis. Hoc est declinare. Item, si quemadmodum omne malum declinandum precipitur, sic omne bonum faciendum iubetur. Et sicut qui non omne malum declinat, sic qui non omne bonum facit, reus est. Sed si sic est quis non est reus? Ergo ab omni malo declinare iubemur. Bona autem quedam sunt necessitatis, quedam uoluntatis. Necessitatis  sunt que sunt in precepto et uoto; de ceteris si quid supererogatur redditur, si nichil non imputatur. Item meditatio in lectione est, quomodo sint que sciuntur quia sunt, et quomodo facienda sunt. Est enim meditatio excogitatio consilii quomodo implentur que sciuntur, quia inutiliter sciuntur nisi impleantur. Item, meditatio in lectione est triplicis considerationis. Secundum historiam, allegoriam, tropologiam. Secundum historiam est, quando eorum que facta sunt rationem uel querimus, uel admiramur suis temporibus, et locis, et modo congruo perfectam. In hac consideratio iudiciorum diuinorum meditantem exercet, que nullis temporibus recta defuerunt et iusta, quibus factum est quod oportuit, et redditum quod iustum fuit. Secundum  allegoriam meditatio operatur in dispositione precedentium, futurorum significationem attendens mira ratione et prouidentia coaptatam sicut oportuit ad intelligentiam, et fidei formam fabricandam. In tropologia meditatio operatur quem fructum dicta afferant, exquirens quid faciendum insinuent, uel quid doceant esse uitandum; quid ad eruditionem, quid ad exhortationem, quid ad consolationem, quid ad terrorem scripture lectio proponat, quid ad intelligentiam uirtutis illuminet, quid nutriat affectionem, quid formam uiuendi ad iter uirtutis edoceat.

Meditatio in moribus secundum affectus, et cogitationes, et opera. In affectibus considerandum est ut sint recti, sinceri, hoc est ad id ad quod debent  esse, et quomodo debent esse. Diligere enim quod non oportet malum est, et similiter quod diligere oportet, diligere quomodo non oportet, malum est. Itaque bonus affectus est, quando est ad id, ad quod debet et quomodo debet. Amnon sororem dilexit, et erat affectus ad quod debuit, sed quia male dilexit, non erat quomodo debuit . Igitur affectus esse potest ad id, ad quod debet et non quomodo debet. Nunquam autem esse potest quomodo  debet, nisi ad id ad quod debet. In eo ad quod debet rectus, et quomodo debet sincerus. In cogitationibus considerandum, ut sint munde et ordinate. Munde sunt, quando neque de malis affectionibus generantur, neque malas generant affectiones. Ordinate sunt, quando rationabiliter, hoc est tempore suo adueniunt. Tempore enim non suo etiam bona cogitare sine uitio non est, ut in lectione de oratione, et in oratione de lectione. In operibus considerandum est primum, ut bona intentione fiat. Bona intentio est, que simplex est, et recta. Simplex sine malitia. Recta sine ignorantia. Que enim sine malitia est, zelum habet. Sed que ignorantia est secundum scientiam, zelum non habet. Itaque intentionem oportet esse et rectam per discretionem, et  simplicem per benignitatem. Secundo in operibus considerandum est, ut ex recta intentione inchoata cum perseueranti feruore ad finem perducantur, ut nec perseuerantia torpeat, nec amor tepescat. Item meditatio in moribus duplici consideratione discurrit, intus et foris. Foris ad famam, intus ad conscientiam. Foris quid deceat, et quid expediat: deceat ad exemplum, expediat ad meritum: nobis ad meritum, proximis ad exemplum. Intus ad conscientiam, ut sit munda conscientia, nec accusationem patiatur, uel pro torpore boni, uel pro presumptione mali. Munda autem conscientia est, que nec de preterito iuste accusatur, nec de presenti iniuste delectatur.

Item in moribus meditatio considerationem suam  exercet, ut omnes motus qui oriuntur in corde deprehendat, unde ueniant et quo tendant. Unde ueniant secundum originem, quo tendant secundum finem. Omnis enim motus de aliquo est, et ad aliquid. Motus igitur cordis aliquando manifestam habent originem, aliquando occultam, et que manifesta est aliquando manifeste bona est, aliquando manifeste mala. Que manifeste bona est a Deo est; que autem manifeste mala, siue a diabolo est, siue a carne. Isti enim tres auctores sunt omnium suggestionum, et omnes aspirationes, que inuisibiliter cordi adueniunt, ab istis procedunt. Item que occulta sunt, aliquando bona sunt et occulta, aliquando mala, et dubia. Et que bona sunt, a Deo sunt; que autem  mala sunt, uel a diabolo, uel a carne sunt. Que igitur manifesta sunt, siue bona siue mala, a prima sua origine iudicantur. Que autem dubia sunt in origine, probantur a fine. Exitus enim manifestat quod a principio celabatur, et propterea qui motus suos a principio iudicare non potest, finem inuestiget et consummationem. Que enim dubia sunt uel incerta, bona sunt uel mala occulta. Et que mala sunt, sicut dictum est, uel a diabolo, uel a carne sunt. Et sunt mala utraque, nec differunt in eo quod mala sunt, sed differunt, quoniam que a carne sunt, frequentius surgunt propter necessitatem, que uero a diabolo sunt, sepius oriuntur preter rationem. Quod enim a diabolo suggeritur, sicut alienum est ab homine, ita frequenter alienum est ab humana ratione, ut, uerbi gratia, nuper  satiatus famem patiatur, paulo ante inebriatus siti estuet, post longam dormitionem consurgens somno pergrauetur. In hoc ergo opera diaboli discernuntur, quoniam extranea sunt ab homine, et aliena ab humana ratione. Opera autem carnis, et suggestiones eius sepius precedentem habent causam necessitatem. Sed quia modum et mensuram transeunt, excrescunt in superfluitatem. Ut uerbi gratia cum post famem cibus sumendus immoderate appetitur, et post abstinentiam in sumendo edulio mensura non tenetur. Item meditatio morum triplici iudicio exercetur. Primo quod iudicat inter diem et noctem. Secundo quod iudicat inter diem et diem. Tertio quod iudicat omnem diem. Inter noctem et diem iudicare, est mala a bonis diuidere. Inter diem et diem  iudicare, est inter bonum et melius discretionem habere. Omnem diem iudicare, est singula bona pro merito suo estimare. Item meditatio morum finem et directionem in omni conuersatione considerat. Finis est, ad quod tenditur. Directio, qua facilius peruenitur. Omnis enim, qui ad aliquid tendit, secundum aliquid cursum suum dirigit, et qui directius pergit, citius peruenit. Sunt enim quedam bona, in quibus etiam multum moueri parum est promoueri. Alia compendioso labore fructum magnum adducunt. Et hec ergo discernenda sunt, et eligenda magis, que magis prosunt. Quecunque enim magis prosunt, meliora sunt, et omne opus secundum fructum suum iudicari oportet. Multi hanc discretionem non habentes, plurimum laborauerunt,  et parum profecerunt, quoniam oculum habuerunt foris tantum ad speciem operis, et non intus ad fructum uirtutis. Gauisi sunt enim magna se facere, magis quam utilia exercere, et dilexerunt potius illa, in quibus uideri possent, quam emendari. Item meditatio in moribus primum considerat que debita sunt, siue ex precepto siue ex uoto, et ea primum agenda iudicat, que sic facta habent meritum, ut non facta generent reatum. Hec ergo primum facienda sunt, que sine culpa dimitti non possunt. Post hec si quid uoluntaria exercitatione superadditur, sic faciendum est, ut debitum non impediatur. Alii uolunt quod non debent, qui non ualent id quod debent. Alii, et si ualent quod debent, uoluntaria impedimenta adducunt, uolendo quod non debent.  Item meditatio morum duo mala in bona actione precipue cauenda considerat, hoc est afflictionem et occupationem. Afflictio est ad amaritudinem. Occupatio ad dissipationem. Per afflictionem dulcedo mentis amaricatur. Per occupationem tranquillitas dissipatur. Afflictio est, quando pro his, que non ualet per impatientiam uritur. Occupatio est, quando in his  agendis per impatientiam agitatur. Ne igitur male amaricetur animus, suam impossibilitatem patienter sustineat: ne autem male occupetur, possibilitatem suam extra mensuram suam non extendat. Item meditatio morum alia consideratione formam uiuendi diiudicat probans nec bonum esse ea, que non fiunt, impatienter appetere,  nec bonum esse ea, que fiunt, insipienter fastidire. Qui enim semper quod non facit appetit, et quod facit fastidiuit, nec presentibus fruitur, nec futuris satiatur. Inchoata enim ante consummationem deserit, et inchoanda ante tempus apprehendit. Propterea bonum est bono suo esse contentum, et presentia bona superuenientibus bonis augere, non pro futuris abiicere. Leuitas enim est bonorum commutatio,  exercitatio autem uirtutis, multumque diuersa currunt uia, qui pro nouis uetera abiiciunt, et qui ab inferioribus ad superiora conscendunt. Qui enim mutationem querit, fastidiosus est sicut qui profectum appetit, studiosus est. Rectissime ergo incedit, qui sic est feruens ad melius, ut in bono non sit fastidiosus, sed sustineat prius, donec posterius tempore suo apprehendat.





DE FRUCTIBUS CARNIS ET SPIRITUS. *

CAP. I. De tribus uirtutibus theologicis, et quatuor cardinalibus ex humilitate nascentibus.---CAP. II. De parium inter se et cum imparibus collatione, ut uirtutum cum uirtutibus, uitiorum cum uitiis, ac uirtutum cum uitiis. CAP. III. De superbia, et eius comitibus.---CAP. Iu. De uana gloria, et eius comitibus.---CAP. u. De inuidia, et comitibus eius.---CAP. uI. De ira, et comitatu eius.---CAP. uII. De tristitia, seu acedia, et comitatu eius.---CAP. uIII. De auaritia, et comitatu eius.---CAP. IX. De ingluuie uentris, seu gula, et de comitatu eius.---CAP. X. De luxuria, et comitatu eius.---CAP. XI. De humilitate, et eius comitibus.---CAP. XII. De prudentia, et comitatu eius.---CAP. XIII. De iustitia, et comitatu eius.---CAP. XIu. De fortitudine, et comitibus ipsius.---CAP. Xu. De temperantia, et eius comitibus.---CAP. XuI. De fiac, et eius comitibus. CAP. XuII. De spe, et eius comitibus.---CAP. XuIII. De caritate, et comitatu eius.---CAP. XIX. De dilectione, et eius ratione duplici.



PROLOGUS.


Cum omnis diuine pagine sermo id intendat, ut homini bonum humilitatis persuadeat, et superbie malum declinandum attentius suadeat, presertim cum in altero salutis et uite, in altero ruine principium sit, necessarium uidetur ipsius humilitatis et superbie fructum et efficaciam quasi formam quamdam uisibilem uirtutum cultori facie tenus ostendere, quatenus alterutrius speciei, superbie, uel humilitatis imitator cognoscat ex fructuum qualitate, quid mercedis assequatur ex utriuslibet exsecutione. Duas itaque arbusculas fructu et ascensu dissimiles, et rudi, et nouello cuilibet conuerso, adiunctis uitiorum siue uirtutum paucis diffinitiunculis proponimus, ex quarum radice fructuum prouentus pateat,  et que arbor ex duabus eligenda sit allectus fructu discernat. Et quidem superbia fructus carnis radix est, fructus spiritus humilitas. Que diuersitas inspecta radicum, fructum earum moderabiliter querentis appetitum ostendit. Denique uetus Adam se collocat in arce uitiose arboris. Nouus Adam principatum obtinet prouentus spiritualis. Si ergo prestantius deteriori, id est bonum malo altrinsecus coniunxeris, quod in his emineat, quod preponderet ualenter intellexeris. Collatis enim qualitatibus contrariorum cito meliorum estimatio patebit. Perspectis igitur radicibus ramis et fructibus nostris arbitrii tui sit eligere quod uolueris.



CAP. I. De tribus uirtutibus theologicis, et quatuor cardinalibus ex humilitate nascentibus.


Cunctarum enim, ut predictum est, uirtutum fundamentum est humilitas, quia omnis qui se humiliat  exaltabitur . Et pauperibus spiritu regnum celorum aperitur . Prima autem uirtutum humilitati fides accedit, quia impossibile est sine fide placere Deo; et iustus ex fide uiuit . Sed fide quid proficis, si spe non queris quod fide complecteris? Quod enim nondum uidemus speramus et spes non confundit . Quia uero sperando amamus quod iam fide tenemus, spei caritas succedit et sic fides, que per dilectionem operatur, recte, procedit. Qualiter autem iste tres uirtutes, id est spes, fides, caritas distinguende, tenendeque sint prudentia docet et informat. Iustitia ornat et consummat. Fortitudo retinet et reborat, et ne excurrant in nimia et ne incompetenter intra suos terminos coarctentur, temperantia moderatur et discernit.  Si ergo has quatuor uirtutes addas tribus superioribus, septenarius iste uirtutum numerus plenitudinem septiformis gratie suis exsecutoribus adducit, per quam uitiorum compago dissoluitur, corpus diaboli superatur, et per semitam iustitie fons et origo uirtutum omnium aditur.



CAP. II. De parium inter se et cum imparibus collatione, ut uirtutum cum uirtutibus, uiliorum cum uitiis ac uirtutum cum uitiis.

Si adiunxeris similia similibus, partium equalitas utriusque partis excellentiam perhibet. Si uero dissimilia contuleris, magis patet diuersitas alterius. Sicque coniunctio parium differentiam arcet partium singularum, et diuersa qualitas utriusque crescere  uidetur ex utroque. Confer album nigro, sapientem stulto, superbum humili, malum bono, et ex ipsis contrariis distantibus argumentum proprie nature  uidetur accedere singulis speciebus. Sic de fructibus premissarum arborum considera. Quante enim sit amaritudinis cum germine suo radix superbie facile peruidetur ex sancte humilitatis uberi dulcedine. Itaque qui uitiorum furias, uirtutum oppositione debellare proposuit, ad rem esse nouerit naturas eorum uel qualitates subtili examine considerare, quibus inspectis tota uis eorum considerabitur in triumphis humilitas. Igitur que ex uirtutum principatu altissimum obtinet locum septiformi uirtutum theologicarum, et cardinalium corona cingitur. Ex quibus alie uirtutes quasi de fonte quodam deriuate suis exsecutionibus perfectionem quamdam inducunt, et brauium ostendunt, quod pugnantibus quidem promittitur, exhibetur autem uincentibus.  Cui humilitati summa uitiorum occurrens superbia, in phalange sua mortis ostendit materiam, et sequacibus ruinam certam. Utriusque igitur comitatus, natura uel effectu distantes non pigeat considerare, ut, reprobatis per rationem uitiis, per uirtutem possit triumphare.



CAP. III. De superbia, et eius comitibus.

Superbia est singularis excellentie, tumentisque animi super omnes cetus quedam glorie et supereminentie appetitio. Cuius comitatus principales isti sunt:

Luxuria, uentris ingluuies, auaritia, tristitia, ira, inuidia, uana gloria.

Que quidem septem uitia principalia  subalterna genera   dicere possumus, id est ut sint species ad superiora, id est ad superbiam unde procedunt; genera uero ad inferiora, id est ad uitia ex ipsis prodeuntia. uerbi gratia, dicimus superbie malum quoddam genus substantiuum esse; et uitia de superbia manantia, species quasdam substantiuas, ut sunt animal et homo, equus, etc. sed iuxta aliquid. Sicut dicimus noctem tenebras multiplicare, et silentium malitiam tegere, cum in altero lux, in altero uox intermissa sit, et multa his similia. Neminem autem hic fucus et externus color offendat, quem idcirco posui ut fontem et riuum, id est superbiam cum suis appendicibus eo melius ostendam. Nunc itaque annexis definitiunculis,  de superbie malitie procinctu et comitatu uideamus.



CAP. Iu. De uana gloria, et comitibus eius.

uana gloria est, placendi desiderio mota utriusque hominis incompetens agitatio. In eius comitatu sunt hypocrisis, inobedientia, iactantia, nouitatum presumptio, arrogantia, loquacitas, pertinacia.

Hypocrisis est uirtutum simulatione clausum uitium ex arte palliare.

Inobedientia est, ex duritia mentis obstinate, ei, cui parere debeas, iusta imperanti, nolle obtemperare.

Iactantia est fastu mentis id agente, maiora quam sint de te inaniter predicare et promittere.

 Nouitatum presumptionis est contra qualitatem sui ordinis, aut uirium singulari tumore noui aliquid attentare.

Arrogantia est uenditare que non habes, et gloriari ex eo quod non acceperis placendi hominibus cupiditate.

Loquacitas est per quam leuitas interior stulta uerborum effusione monstratur.

Pertinacia est ex irrationabili, et inflexibili mentis obstinatione meliori nolle cedere.



CAP. u. De inuidia, et comitibus eius.

Inuidia est, que feruidum in dolore reddit animum ob alterius bonum et honorem, ea uidere nolentem. In cuius comitatu sunt odium, afflictio, exsultatio, malitia, detractio, amaritudo, susurratio.

 Odium est, quod motum irati animi morosius et tenacius spe uindicte mordaciter abscondit, et hominem ipsum, non tantum uitia eius, maleuolentia persequitur.

Afflictio in prosperis est odientis animi cruciatus ex profectu minus sibi placentis descendens.

Exsultatio in aduersis est ex casu alterius ob conceptum semel odium immodice letitie ostentatio.

Malitia est alieni damni sine spe boni ex eo obtinendi desiderium.

Detractio est aliene glorie et fame mordax et inuida per uerba, aut signa diminutio.

Amaritudo est spiritalis expers gaudii quedam  distracte mentis solitudo, et ex alieno bono egrotatio.

Susurratio est per quam uel odiose adulationis uel derogationis sibilo quodam alter in odium alterius excitatur.



CAP. uI. De ira, et comitatu eius.

Ira est strictus concitati animi furor ulciscendi libidine feruens. Eius comites sunt clamor, blasphemia, contumelia, luctus, temeritas, furor, indignatio.

Clamor est perpetrati facinoris sonora, et inuerecunda exprobratio.

Blasphemia est cum quadam probrosa irreligiositate conuitiosorum iaculata in alium maledictio;  aut est diuini uel humani nominis diminutio iurando uel exprobrando facta.

Contumelia est cum meroris liuore, et amaritudinis imperio aliene infamie manifestatio.

Luctus est, qui exacerbato animo, quod minus in superiorem potest ultionis in se fletibus satisfacit.

Temeritas est rationis expers procacis animi indisciplinatus excursus.

Furor est effrenata conceptis intrinsecus aduersis animi impatientis, et impotentis rabies.

Indignatio est turbida quedam ex insolenti maleuolentia in inferiorem despectio.



CAP. uII. De tristitia seu acedia et comitatu eius.

Tristitia est ex frustrato rebus contrariis uoto  turbate mentis anxietudo, et rei bone bene gerende tedium. Eius comites sunt desperatio, rancor, torpor, timor, acidia, querela, pusillanimitas.

Desperatio est ad uite statum, uel uirtutum reditum, fracta spei gubernatio; uel est spei de salute aut uenia obtinenda abiectio.

Rancor est ex atrabili, aut nimia pigritia uirium, animi et corporis eneruatio et corruptio.

Torpor est languentis animi pigritia, remissa motio, corporis totius hebetudo.

Timor est per quem menti fluctuans angustia ex contrariorum exspectatione generatur.

Acidia est ex nimia confusione animi nata tristitia siue tedium, uel amaritudo animi nimia,  qua iucunditas spiritalis exstinguitur, et quodam desperationis principio mens in seipsa subuertitur.

Querela est latentem cordis molestiam uerbis impatientibus aperire, et se minus posse quam possit ostendere.

Pusillanimitas est ex rerum aduersarum tedio iners et inconsiderata fracti animi deiectio.



CAP. uIII. De auaritia et comitatu eius.

Auaritia est glorie, diuitiarum, seu quarumlibet aliarum rerum insatiabilis et inhonesta cupiditas. Eius comites sunt philargyria, periurium, uiolentia, usura, fraus, rapina et fallacia.

Philargyria est per quam, singulari appetitu pecunie  corradende, continentie frena laxantur: interpretatur enim amor argenti.

Periurium est fraudulenta commodi consequendi aut damni deuitandi gratia, ueritatis agnite abnegatio peierando facta.

uiolentia est per quam malitia seu iniuria, commodi gratia, in inferiorem potenter et per uim exercetur.

Usura est pecunie aut alterius rei mutuo date cum fenore receptio.

Fraus est per quam familiari rei, inopie uel malitie causa, clandestina subreptione consulitur.

Rapina est ex auide mentis proueniens impetu uiolenta alienarum rerum direptio.

Fallacia est per quam motibus deceptoriis ueritas  rei palliatur, uel odium alterius, uel proprium commodum intenditur.



CAP. IX. De ingluuie uentris seu gula, et comitatu eius.

uentris ingluuies est immoderata qualiumcunque ciborum potuumue hiantis concupiscentie satisfactio. Eius comites sunt ebrietas, crapula, mentis hebetatio, languor, delicatio, obliuio.

Ebrietas est per quam menti quedam sui obliuio generatur ex superfluorum potuum indulgentia.

Crapula est, solius corporis causa, illecebrosus et auidus ciborum appetitus.

Mentis hebetatio est acute rationis obtusio carnalis intemperantie crassis sensibus inducta.

 Languor est uoracitatis uitio contracta egre mentis desidia.

Delicatio est cibi aut potus lauti, deliciosi, et cari ultra statum et necessitatem appetitio.

Obliuio est per quam animo uitiis ob gulam sepulto, honestatis et salutis negligentia inducitur.



CAP. X. De luxuria et comitatu eius.

Luxuria est ex immundis descendens desideriis lubrica, et effrenata mentis corporisue prostitutio. Eius comites sunt uoluptas, lasciuia, ignauia, petulantia, titubatio, blanditie, delicie.

uoluptas est cum quadam lubrica suauitate ad illicita fede mentis inclinatio.

Lasciuia est indecens motus dissoluti corporis in loco uerecundo ex intemperantia carnali prodiens.

 Ignauia est de uirtutum laudabili exercitio languida utriusque hominis deiectio.

Petulantia est ex carnalium cogitatuum conceptione totius corporis lasciuus in rem amatam impetus.

Titubatio est lubrice carnalitatis instantia fracti animi uitium exterius prodiens, aut ex immodica uenere membrorum uacillatio.

Blanditie sunt cum quadam dulcedine uitioserum delectaminum sensualis extrinsecus facta exhibitio.

Delicie sunt corporalis illecebrositatis cum quadam superfluitate usurpatio.



CAP. XI. De humilitate, et eius comitibus.


Cognito iam horrendo procinctu superbie qui trahit ad sinistram, humilitatis exercitum attende qui ducit ad dexteram. Ciuibusque cognitis Babylonie, ciues attende Hierosolyme.

Humilitas est ex intuitu proprie conditionis, uel conditoris, uoluntaria mentis inclinatio. Eius autem hi sunt comitatus principales: Prudentia, iustitia, fortitudo, temperantia, fides, spes et caritas.



CAP. XII. De prudentia, et comitatu eius.

Prudentia est in sui custodia boni, malique prouida sagaxque dignoscentia. Eius autem comites sunt timor Domini, alacritas, consilium, memoria, intelligentia, prouidentia, deliberatio.

Timor Domini est in fide, et bonis moribus diuinorum  preceptorum uigilans custodia. Initium siquidem sapientie timor est Domini.

Alacritas est animi ad bonum opus perficiendum leta et circumspecta promptitudo.

Consilium est examinandarum gubernandarumque causarum subtilis animi prospectus.

Memoria est ad mentis intuitum imaginaria quedam representatio preteritorun.

Intelligentia est statum presentium rationabili uiuacitate pensitare et dignoscere.

Prouidentia est per quam subtilitate sagaci futurorum euentus colligitur.

Deliberatio est ante quodlibet inceptum plena maturitatis et solertie consideratio



CAP. XIII. De iustitia et comitatu eius.


Iustitia est per quam communitatis gratia tenetur, et sua cuique dignitas non negatur. Cuius comites sunt lex, seueritas, equitas, correctio, iurisiurandi obseruatio, iudicium, ueritas.

Lex est per quam facienda iubentur, et non facienda prohibentur.

Seueritas est per quam iudiciaria uindicta sequendo ueri rigorem districtius in peccantem exercetur.

Aequitas est lance iustitie ex equo librata dignissima meritorum retributio.

Correctio est erroris innati uel consuetudine introducti freno rationis inhibitio.

Iurisiurandi obseruatio est que, plebescito ciuibus  promulgato, transgressionem eius temerariam arcet prestito iuramento de conseruatione illius perpetua.

Iudicium est per quod, ex audientia meritorum, dignum redditur uel supplicium uel meritum.

ueritas est per quam probabili ratione dictum aliquod uel factum immutatum profertur.



CAP. XIu. De fortitudine et comitibus ipsius

Fortitudo est immobilis inter aduersa animi laborum et periculorum susceptio. Cuius comites sunt magnanimitas, fiducia, tolerantia, requies, stabilitas, constantia, perseuerantia.

Magnanimitas est generosa quedam excellentia animi res difficiles et arduas pulchre et fortiter administrantis.

 Fiducia est, ex uirtutum conscientia, immotam mentem inter aduersa sibi constituere, et de bono exitu confidere.

Tolerantia seu patientia est diuturna aliene improbitatis uel molestie sufferentia.

Requies est per quam menti quedam securitas ex contemptu perfunctorie uarietatis affertur.

Stabilitas est mentis, fixa nulla locorum uel temporum uarietate, per diuersa iactate retentio.

Constantia est sui similis, et statu suo dignus, perpetuus, et immotus uite tenor.

Perseuerantia est que uirtutum quadam perfectione  confirmat animum, ne ante consecutum finem desistat ab incepto.



CAP. Xu. De temperantia, et eius comitibus.

 Temperantia est in illicitos animi impetus rationis firma et discreta dominatio. Eius comites sunt discretio, morigeratio, taciturnitas, ieiunium, sobrietas, afflictio carnis, contemptus seculi.

Discretio est diiudicandis rerum causis prouida humanorum motuum moderatrix ratio.

Morigerationis est, seruata propria uirtute, se iuste pieque moribus secum commorantium contemperare.

Taciturnitas est cum quadam fructuosa animi quiete a uerbis etiam utilibus lingue sue cercitio.

Ieiunium est interiorum uigilantia discreta parcimonie custodia.

 Sobrietas est pura ab illecebris utriusque hominis temperantia, dicta quod ebrietate seorsum ac separata sit.

Afflictio carnis est per quem lasciue mentis seminaria castigatione discreta comprimuntur.

Contemptus seculi est ex intuitu caducorum ratione inductus amor eternorum.



CAP. XuI. De fide et eius comitibus.

Fides est in studio sancto, que ex premissorum ueritate ad inuisibilia futura mentem facit pendere. Est enim argumentum rerum non apparentium. Eius comites sunt religio, munditia, obedientia, castitas, reuerentia, continentia, affectus.

Religio est per quam reuerenti famulatu ceremonie diuini cultus exercentur.

 Munditia est consummata integritas utriusque hominis intuitu diuini uel amoris uel timoris.

Obedientia est innixa pio studio proprie uoluntatis uoluntaria abnegatio.

Castitas est per edomitas uitiorum furias munda et honesta totius corporis habitudo

Reuerentia est castus Deo exhibitus ob fidem, quam de eo habemus, cultus.

Continentia est per quam carnalium affectuum impetus consilii moderamine refrenantur.

Affectus est concepto per fidem sancto gaudio pii amoris in proximum effusio.



CAP. XuII. De spe et eius comitibus.

Spes est animi motus immobiliter ad ea que certa ratione expetit accipienda suspensus. Cuius  comites sunt contemplatio supernorum, gaudium, modestia, confessio, patientia, compunctio, longanimitas.

Contemplatio supernorum est per subleuate mentis iubilum mors carnalium affectuum.

Gaudium est ex contemptu presentium ueniens festine mentis iucunditas spiritalis.

Modestia est pudici et honesti habitus de laudabili profectu uerecundia.

Confessio est per quam anime morbus latens spe consequende uenie in Dei laudem aperitur.

Patientia est eterne respectu glorie uoluntaria et insuperabilis contrariorum perpessio.

Compunctio est quoddam anime suspirantis incendium natum uel timore supplicii uel amore  premii.

Longanimitas est ad complenda iusta desideria infatigabilis laborum sustinentia.



CAP. XuIII. De caritate et comitatu eius.

Charitas est mentis affectus, et pius amor ad Deum et proximum feruenter et ordinate porrectus. Eius comites sunt gratia, pax, pietas, mansuetudo, liberalitas, misericordia, indulgentia, compassio, benignitas, concordia.

Gratia est in qua mutue beneuolentie alterius ad alterum affectuosus cultus ostenditur.

Pax est concordantium in bono animorum ordinata tranquillitas.

 Pietas est ex benigne mentis dulcedine gratia omnibus auxiliatrix affectio.

Mansuetudo est per quam mansueti uel modesti tranquillitas animi, nullius improbitate limitem sue quietis excedit.

Liberalitas est per quam liber animus in largitione possessorum nulla tenacitate coarctatur.

Misericordia est clemens et equalis in omnes dignatio, et in afflictos compassibilis animi inclinatio.

Indulgentia est remissio reatus alieni ex sui consideratione descendens.

Compassio est per quam ex proximi dolore condolenti animo quedam afflictio generatur.

Benignitas est cum quadam splendida morum  suauitate diligentis animi feruida conspectio.

Concordia est conuenientia in recto animorum indirupta quedam et unita complexio.



CAP. XIX. De dilectione, et eius ratione duplici.

Quotidianum de dilectione sermonem serimus, si forte scintillet in cordibus nostris, et exardescat ignis flammam faciens, aut totum consumens, aut purgans totum. Ex eo namque totum est quod bonum est, et totum quod malum est, ex eo est. Unus fons dilectionis intus saliens duos riuos infundit. Alter est amor mundi, cupiditas; alter est amor Dei, caritas. Medium quippe est cor hominis, unde fons amoris erumpit. Et cum per appetitum ad exteriora decurrit, cupiditas dicitur, cum uero desiderium suum ad interiora dirigit, caritas nominatur.  Ergo duo sunt riui, qui de fonte dilectionis emanant: cupiditas, et caritas. Et omnium malorum radix cupiditas, et omnium bonorum radix caritas. Inuenimus autem illud, quod nostra desideria sic multifariam diuidit, et cor unum in diuersa deducit, aliud non esse preter amorem. Qui cum sit  motus cordis secundum naturam singularis et unicus, secundum actionem autem diuisus cum se inordinate mouet, id est ad ea que non debet, cupiditas dicitur: cum uero ordinatus est, caritas appellatur. Magnam rem commendare uolumus, si tamen ualemus quod uolumus. Omnipotens Deus qui nullo indiget, quia ipse summum et uerum bonum est, qui est, qui nec de alieno accipere potest quo crescat, quoniam ex ipso sunt omnia, nec de suo amittere quo decidat, quoniam in ipso immutabiliter consistunt uniuersa, ipse rationalem spiritum creauit sola caritate, nulla necessitate, ut eum sue beatitudinis participem faceret. Porro ut idem aptus esset tanta beatitudine perfrui, fecit in eo dilectionem. Spirituale palatum quodammodo per hanc  sensificans ad gustum dulcedinis interne, quatenus per ipsam uidelicet dilectionem sue felicitatis iucunditatem saperet, eique infatigabili desiderio inhereret. Per dilectionem ergo copulauit sibi Deus creaturam rationalem, ut ei semper inherendo, ipsum quo beatificanda erat, bonum, et ex ipso quodammodo per affectum sugeret, et de ipso per desiderium biberet, et ipsum per gaudium possideret. Igitur per amorem sociata est Factori suo creatura rationalis solum, qui est dilectionis uinculum, quod ligat utrosque in ipsum, et tanto felicius quanto fortius. Propter quod etiam ut indiuisa societas, et concordia perfecta utrobique haberetur, geminatus est nexus in caritate Dei et proximi, ut per caritatem Dei omnes uni cohererent, per caritatem  proximi omnes ad inuicem unum fierent, ut quod de illo uno, cui omnes inherebant, quisque in semetipso non caperet, plenius atque perfectius per caritatem proximi in altero possideret; et bonum omnium fieret totum singulorum.
[Figure: [Arbor uitiorum] 96Kb]  [Figure: [Arbor uirtutum] 94Kb]


HUGONIS DE S. uICTORE OPERUM PARS QUARTA.





EPISTOLAE.



EPISTOLA PRIMA. AD RANULPHUM DE MAURIACO. Quod caritas nunquam excidit.


Dilecto fratri R. HUGO peccator.

Charitas nunquam excidit . Audieram hoc et sciebam quod uerum erat. Nunc autem, frater carissime, experimentum accessit, et scio plane quod caritas nunquam excidit. Peregre profectus eram, et ueni ad uos in terram alienam; et quasi aliena non erat, quoniam inueni amicos ibi: sed nescio an prius fecerim, an factus sim. Tamen inueni illic caritatem, et dilexi eam; et non potui fastidire, quia dulcis mihi erat; et impleui sacculum cordis mei, et dolui quod angustus inuentus est, et non ualuit capere totam: tamen impleui quantum  potui. Totum impleui quod habui, sed totum capere non ualui quod inueni. Accepi ergo quantum capere potui, et onustus pretio pretioso pondus non sensi, quoniam subleuabat me sarcina mea. Nunc autem longo itinere confecto, adhuc sacculum meum plenum reperio, et non excidit quidquam ex eo, quoniam caritas nunquam excidit. Illic ergo, frater carissime, inter cetera memoria tui primum inuenta est, et signaui ex ea litteras istas, cupiens te sanum esse et saluum in Domino. Tu ergo uicem repende dilectionis, et ora pro me. Dominus iehsu Christus tecum sit. Amen.



EPISTOLA II. AD EUMDEM. De solutione quatuor questionum per Ranulphum de Mauriaco propositarum.


HUGO RANULPHO DE MAURIACO.

Feruor caritatis tue pondus questionum nobis inuexit. Postulas primum expositionem tibi fieri in illud opus quod Cena Cypriani dicitur: quod quia nunc pre manibus non erat, conuenientem apud te excusationem accepimus.

QUAEST. 1. Deinde queris quid sibi uelit illa altercatio Michelis cum diabolo pro corpore Moysi, que in Epistola apostoli Iude commemoratur. Hic tibi hoc sufficere putamus quod patres nostri qui ante nos uerbum Dei ministrauerunt, per corpus Moysi populum Iudaicum intelligendum putauerunt, cuius et ipse caput exstiterat. Per Michelem uero diuinam  potentiam cum diabolo, id est cum aduersaria uirtute, quasi concertantem pro populo eodem, ut  saluus fieret; neque alia maledictione aduersarii uirtutem repulsam, nisi quia Dominus qui elegit Hierusalem, ab his potestatem inimici repulit, quos de populo illo per solam gratiam ad salutem elegit.

QUAEST. 2. Queris rursum quos intelligi oporteat libros illos, et utrumne adhuc supersint, quorum in libro Numerorum et Iesu Naue mentio fit, sed et in Malachim et Paralipomenon, cum dicitur: Nonne hoc scriptum est in libro Iustorum et libro Bellorum Domini; et item: in libro Gad uidentis, et Addo, siue Semeie, aut Haie Silonitis. Nos itaque et in hoc sensum doctorum sequentes, librum Iustorum et librum Bellorum Domini non alios, sed hos ipsos libros in quibus hec scripta sunt intelligimus,  more Scripturarum narrationem suam commendantium, quando ad confirmationem suam, suo quasi alieno testimonio adducto, auctoritas congeminari uidetur. Liber autem Gad et Addo et Semeie et Haie libros fuisse proprios ab ipsis qui prenominati sunt auctoribus editos, sed per translationis seriem ad nos nequaquam peruenisse. Utrum autem adhuc apud Hebreos habeantur, incertum, quamuis uerisimilius post incensam legem a Chaldeis hos quoque sublatos e medio nec superesse modo probabilius existimetur. Pro eo autem quod in Malachim et Paralipomenon dicitur: Nonne hec scripta sunt in libro Sermonum siue uerborum dierum regum Iuda aut Isrel , quamuis hic in questione tua propositum non sit, si quid supererogauero, tu  cum redieris, si reddere non placet, ne tamen succenseas: fieri etenim potest ut sint qui et hoc ignorent, quibus si tecum consulitur, displicere non debet. Librum igitur uerborum dierum regum Iuda, et item librum uerborum regum Isrel, singulos libros intelligendos arbitramur, in quibus gesta regum, scilicet Iuda et Isrel, non uno aliquo auctore descripta, sed diuersis temporibus et diuersis auctoribus, prout uidelicet ea euenire contingebat, adnotata fuerunt. De quibus ea que magis digna memoria uidebantur, per subsequentes auctores excerpta et stylo elimatiore formata in hos libros, Malachim scilicet et Paralipomenon, compendiosa narratione expressa sunt. Illi ergo sunt libri ad quos  mittunt Malachim et Paralipomenon, reliqua cognoscere uolentes. Hos autem nec per translationem  ad nos uenisse, nec apud Hebreos modo exstare putamus.

QUAEST. 3. Queris item quomodo accipiendum sit id quod dicit Saluator: Quod omnis qui reliquerit uxorem, etc., propter me, centuplum accipiet, et uitam eternam possidebit , cum ipse alibi dicat , uxorem, excepta causa fornicationis, recte dimitti non posse, neque a uiro discedere debere. Ubi conuenienter intelligitur quod id etiam quod homo propter se conuenienter facere non potest, aliquando propter Deum recte facere potest. Tunc autem recte propter Deum facit, cum secundum Deum facit. Propter Deum igitur uxorem relinquere, est uel per continentiam propter Deum abstinere ne accipiat; aut cum reatus illius exigit, uel assensus  permittit, concupiscentia non teneri ne discedat. Recte igitur relinquit propter Deum, qui relinquere potest secundum Deum. Quandiu autem secundum Deum relinquere non potest, propter Deum relinquere non potest. Cum autem causa Dei exigit, non solum relinqui sed recte etiam odio haberi potest, ut in eo propter Deum odiatur, quod contra Deum non diligitur.

QUAEST. 4. Queris etiam quid sibi uelit hoc dictum Apostoli in illa Epistola que scribitur ad Hebreos: Impossibile est eos qui semel sunt illuminati, gustauerunt etiam donum celeste et participes sunt facti Spiritus sancti, et prolapsi sunt, renouari rursus ad penitentiam . Quod idcirco grauius auditu est, quia penitentie remedium tollere, et peccatoribus  desperationem inducere uidetur. Propterea non conuenit uerbum Dei ita interpretari, ut in eo aliquid ueritati contrarium sentiamus. Quod igitur dicit, semel illuminatos et celestis doni participes effectos, post lapsum, ad penitentiam renouari non posse, uel sic accipimus, quia homo per se quidem peccare potest, sed per se sine adiutorio diuine gratie corrigi non potest, sicut scriptum est: Spiritus uadens et non rediens . uel sic: quod, post lapsum, homo renouari non potest, ut scilicet hoc sit quod fuisset si non peccasset. uerbi gratia, si uirgo est et corrumpitur, penitere potest, sed iterum uirgo esse non potest. Et si penitende forte facit ut melior sit quam fuit cum cecidit, non tamen facere potest ut talis sit qualis fuisset si non  peccasset, et tamen hec bona que nunc facit fecisset; secundum quod aliquo modo irrecuperabile preterite culpe damnum constat, cum presentibus lucris iustitie hoc semper deesse cernitur, quod in culpa preterita amissum comprobatur: quod utique si adesset, plus esset. Potest et aliter conuenienter intelligi hec impossibilitas. Peccator enim semel morte Christi redemptus, et a peccati uetustate liberatus, si denuo lapsus fuerit, secundum id iterum renouari non potest, quod Christi mortem aliam ad renouationem habere non potest, quamuis eamdem possit [an poscit?] et eadem denuo renouari possit. Terretur autem probabiliter peccator, ut scilicet quia Christus cuius morte redemptus est, iterum  mori non potest, sic caueat peccatum iterare, sicut impossibile uidet mortem Christi iterari pro peccato, sicut scriptum est , post acceptam ueniam uoluntarie peccantibus, hostiam pro peccato non relinqui, id est, uel hanc ad excusationem uel aliam ad remissionem. uoluntaria enim peccata intelligenda non sunt, de quibus dicitur: Iam nichil damnationis est his qui sunt in Christo Iesu . Nam uoluntarie peccantibus etiam in Christo positis hec hostia ad excusationem damnationis non relinquitur, sicut penitentibus etiam de uoluntariis peccatis ad remissionem condonatur. Sic itaque post acceptam gratiam lapsi iterum renouari non possunt et tamen renouari possunt, quia iterari non potest, quo renouantur, ut aliud sit; sed ab his  qui renouandi sunt denuo recuperari potest, ut eo recuperato amisisse damnabile non sit.



EPISTOLA III. AD IOANNEM HISPALENSEM ARCHIEPISCOPUM. Quod non solum corde tenenda, sed et ore confitenda sit fides Christiana.

IOANNI Hispalensium archiepiscopo, HUGO seruus crucis Christi.

Quid, frater carissime, quid dicam tibi? Si ceperimus loqui tibi, forsitan moleste accipies. uir ille fortis erat et magnus, et omnium contemptor tormentorum, et nemo illi loquebatur uerbum, quia uidebant dolorem eius esse uehementem . Quomodo igitur nos tibi loqui poterimus in tanti doloris uehementia? Si tamen doles quantum tibi dolendum  est [al., tu dolendus es]? quid tibi faciemus? Tenebimus conceptum sermonem, quem cor nostrum et anima nostra, non  impatientia loquendi, sed uehementia dolendi parturire iam cepit. Ergo tacere poterit caritas, ut non erumpat et clamet in doloribus suis, et in angustia tribulationis sue. Iam enim gladius peruenit usque ad animam, et uenit mors fraudulenta carni parcens, ut spiritum exstinguat. Nosti, frater, quid uelim? De anima tua causa agitur. uide quid facias. Christus tibi opponit mortem suam, Christianus redemptionem suam. Querit ille emptum, iste redemptum. Ille se pretium pro te incassum dedisse conqueritur; iste pretio redemptum perditum lamentatur. Sed dicis: Ego conscientiam meam noui. Nemo me  terreat: Christianum non facit lingua, sed conscientia. Ego Christum diligo: sufficit mihi. Non amplius ille querit. Quod potissimum meum est, illi dedi. Cor habet, illud possideat. Dicam homini quodlibet. Ipse Dominus nouit quod inuitus nego. Lingua hoc dicit, non conscientia. Ore quidem nego, sed corde confiteor. Audi, frater. Scriptura dicit: Corde creditur ad iustitiam, ore autem confessio fit ad salutem . Quomodo ergo salutem habere putas, si confessionem non habes? Christum negas et dicis te Spiritum sanctum habere? Quid est ergo quod ait Apostolus: Nemo in Spiritu Dei loquens, dicit anathema Iesu?  Si dicis anathema Iesu, Spiritum Christi quomodo habes? Si  uero non habes Spiritum Christi, non es Christi. Qui non habet, inquit Scriptura, Spiritum Christi, hic non est eius . Audi iterum: Qui, inquit, me erubuit et meos sermones, hunc Filius hominis erubescet, cum uenerit in maiestate sua . Sed dicis bene: Qui pro erubescentia Christum negat, iuste damnatur, iuste a Christo non cognoscitur. Parum enim est hoc uerecundiam Christo anteferre. Ego plus habeo quod in excusatione pretendam. Non enim erubesco, sed timeo. Maius est quod me terret. Ipse nouit quia pati non ualeo. Parcit ergo infirmitati, condescendit deuotioni. Non attendit ad uocem, sed ad caritatem respicit. Nemo carnem suam odio habuit . Timeo pro carne mea, quam odire non possum. O fallax deceptio!  Ergo carnem amabis, et Creatorem blasphemabis? Quid ergo sibi uult quod ait: Qui amat animam suam plus quam me non est me dignus . Si animam recte plus amare non potes, carnem potes? Sed dicis: Non plus carnem diligo: plus enim diligo Deum nostrum quam carnem meam. uideamus modo. Quod plus diligis, hoc potius eligis. Dicit Deus tuus: Noli timere eos qui corpus occidunt, anime autem non habent quid faciant . Hoc ergo Deus dicit, hoc caro contradicit; uide modo. Quod plus diligis, hoc potius eligis. O qualis pastor! Quomodo tu animam poneres pro ouibus tuis , qui nec pro anima tua animam tuam ponis? Tu pro anima tua dare non uis carnem tuam, et pro ouibus tuis dares animam tuam? O qualis pastor?  Non sic fecit bonus ille Pastor, qui animam suam posuit pro ouibus suis, et pro grege suo mori dignatus est. Quid tibi uidetur? Si sic ille ut tu mortem timuisset, que, putas, ouis adhuc a morte liberata fuisset? Putauit ille bonum pastorem eligere ouibus suis, qui, ueniente lupo, non effugeret, neque sub trepidationis latebra sese ouium periculo posthabito occultauit. uenit lupus, oues rapere non potuit; pastorem non solum rapuit, sed abstraxit. Mira res! Ouis audet, et pastor trepidat. O qualis pastor! Si talis futurus fuisti, quare curam ouium suscepisti? Si accepisti dignitatem, quare non impendis bonitatem: Bonus pastor animam suam ponit pro ouibus suis . Sed dicis: Petrus ore negauit; tamen, quia corde non negauit, respexit illum Dominus, et  uocatus est nomine suo ad resurrectionis gaudium cum aliis apostolis. Hoc, ut audio, maximum est quod ad excusationem tui pretendis. Respexit ergo Dominus Petrum negantem. Quare? ut faceret confitentem: prius flentem, postea confitentem. Respexit ad compunctionem, uocauit ad confessionem. Si ergo tu respectum Christi habes, ubi sunt lacryme? Si autem lacrymaris, quare non confiteris? Si sequeris Petrum negantem, cur non imitaris confitentem. Postremo, frater, si Christianus es, ubi est signum regis tui? Ego alienum characterem uideo in fronte tua. Scis quid futurum sit super illis qui characterem bestie portant? Serui Dei nostri signati sunt in frontibus suis, et non possunt  exterminii sententiam euadere, nisi solum ii qui in figura Tau crucis Christi signaculo muniuntur. Crux in pectore, fides in corde; crux in fronte, confessio in ore: utrumque debetur, utrumque exigitur. Totum Christus uindicat sibi. Cor ad fidem sui, os ad confessionem sui. Sed astat tortor, gladius exertus minatur. Audi: Qui amat animam suam, perdet eam; et qui perdiderit animam suam in hoc mundo propter me, in uitam eternam custodiet eam . Qui perdit propter me, recipiet a me. Ego commendatum seruabo, ut melius restituam. Nihil trepides. Capillus de capite tuo non peribit . Quid sollicitaris de anima, qui de capillo etiam securitatem accepisti? Sed fortassis dices mihi, quod multi hodie intra sinum Ecclesie  in fide et confessione Christi uiuunt, qui, si sic interrogarentur, nullatenus Christum confiterentur. Ad quod ego tibi uoce prophetica respondeo, quod iudicia Domini abyssus multa . Non possumus, nos, scrutari profundum iudiciorum Dei, et inuestigabiles uias eius penetrare. Miserebor, inquit, cui misertus fuero; et misericordiam prestabo, cui misericors fuero . Si ergo in oculis eius placitum fuerit, ut quibusdam paruulis suis, quos mater Ecclesia aut conceptos portat, aut nutrit editos, parcat, et ad istos grauiores tentationum interrogationes uenire non permittat, tu quis es qui ei dicas: Cur ita facis . Non tuam decet excellentiam, ut te in numero talium existimandum intelligas. Inter magnos  seruos, non quasi paruulus, sed custos et prouisor paruulorum locum acceperas. Tibi itaque, quasi magno et forti, et ad primam uel proximam consecutionem idoneo, dixit iehsu: Sequere me . Te igitur proximum post ipsum locum adeptum, ut eum sequaris, admonuit, quatenus tu postea sequacibus tuis, quibus ad uitam ducatum prebere debueras, fiducialiter dicere posses: Imitatores mei estote, sicut et ego Christi . Si ergo Dominus te, tanquam seruum magnum et fidelem, ad gloriam sue imitationis uocare uoluit, uide quale sit hoc, ut tu ad pusillos eius qui interim fouendi sunt, non premendi, respiciens, dicas: Domine, hi autem quid?  Dixit hoc ille, quem tu imitari putas, cum tamen per omnia non debeas, non intelligens  dignitatem uocationis illius, neque recte intuens pietatem dispensationis diuine. Et idcirco iuste increpationis sententiam audiuit, ut auscultare disceret, non iudicare. Sic, inquit, eum uolo manere, donec ueniam. Quid ad te? Tu me sequere . Hoc est ergo, frater, uerbum quod intentisssime et diligentissime audire debes, ut Regem tuum sequaris et consequaris. Sequaris ad penam, consequaris ad gloriam. Si patiendum est pro Christo, excusationem non habes. Non sunt condigne passiones huius temporis ad futuram gloriam, que reuelabitur in nobis . Si autem et sine passione negas, non solum dico, non excusaris, sed amplius dico quod accusaris. Miser, ubi est anima tua, ut non recogites  qualis factus sis? qualem gloriam perdidisti, et ad quantam miseriam et confusionem corruisti? Aspice temetipsum, qualis es: ubi est corona tua et gloria? Dereliquisti Regem tuum: unaqueque gens deos suos sequitur: Et certe ipsi non sunt dii . Tu Dominum et Deum tuum reliquisti, et factus es uilis, opprobrium pessimorum. O qualis pastor  Christianorum! Quomodo tu pasces oues Christi, qui te ipsum perdidisti? Lupo futuro oues pascende date sunt. O qualis pastor! Erubesce, miser, et confundere! Christianorum oculi in te sunt. De longe uideris. Non potes latere. Error tuus te notum fecit. Non potes euadere confusionem, nisi ostendas confessionem.



AD OPERA HUGONIS APPENDIX DUPLEX. I. AD OPERA DOGMATICA.





HUGONIS DE FOLIETO UT uIDETUR DE CLAUSTRO ANIMAE LIBRI QUATUOR.



LIBER PRIMUS.



PROLOGUS.


Rogasti nos, frater amantissime, quatenus aliqua remedia tentationum, uidelicet spiritualis delectationis fercula, fratribus uobiscum commorantibus quererem ac propinarem. Quesiui, frater, et inueni. In solitudine etenim ueteris Testamenti pauculas radices salutiferas reperi. Ex terra uero Euangelii bene culta, quosdam fructus boni saporis attuli. Ex libris autem expositorum et aliorum quorumdam sapientum, quasi ex agricolarum hortis, quosdam flores collegi, ut in unum congesta locum, suauem reddant odorem. Ex radicibus itaque, id est ex sententiis ueteris Testamenti, aliquod remedium sanitatis infirmi ruminando possunt percipere.  Fortiores uero ex fructibus Euangelii tanquam ex opere bono reficiantur. Delicati autem diuersis expositionum floribus meditando delectentur. Sic Paulus apostolus, apud Miletam insulam egressus de mari, collegit multitudinem sarmentorum, ut sociis qui secum de maris periculo euaserant, ignem propter frigus accenderet . Unde Beda super Actus apostolorum: Sarmenta, inquit, sunt dicta quelibet exhortationum, que ad accendendam caritatem ualentia, integritate decerpta Scripturarum, quasi frondibus, sunt excisa ramorum. Moraliter igitur mare, mundum, nauis huius seculi uitam, naufragium uite periculum, egressio de mari renuntiationem mundi, insula que mari supereminet  portum recte conuersationis significat. Paulus illos uerbo predicationis frigidos ac pigros fratres, et ex undis mundane tempestatis abstractos excitat ad amorem Christi. Sarmenta exhortationis sunt uerba, ignis caritatem designat. Per uiperam uero que processit pulsa ab ignis calore, immundi spiritus siue detractores ueritatis designantur. Que inuadit manum Pauli, id est opus doctrine spiritualis impedire nititur, detractionis morsus inferendo, et inuidie uirus infundendo. Hanc uiperam, frater, exhorresco, et ne uirus detractionis inferat, congruum est ut euitemus. Nulli ergo nostrum, frater, patefacias nomen, ne ex insipientia auctoris et persone uilitate, operis nostri labor uilescat, et ne uipera cuius manum inuadere debeat,  agnoscat. Placet quoque opusculi huius spatium in quatuor libellos releuande mentis gratia scindi, quia, ut ait beatus Augustinus: Ita libri termino reficitur lectoris intentio, sicut labor uiatoris hospitio. Primus quidem quid noceat claustralibus uel mundo renuntiare uolentibus, continet. Secundus uero claustri materialis ordinationem, in quo tenetur homo exterior, docet. Tertius anime claustrum ordinat. Quartus claustri non manufacti habitationem que est in celo, commendat appetendam. Summi quoque abbatis, scilicet Christi, pacem quam ibi habet cum subiectis, hic hortatur cum fratribus exhibendam.



CAP. I. Quod incipientibus edificare querendus sit locus fundamenti.

 Incipientibus edificare querendus est locus fundamenti, ne superpositi parietis congeries inclinet se ad ruinam. Solent enim ex hoc rationabiliter qui firmiter edificare uolunt, euersa et eiecta terra, super firmam petram licet nimio labore quesitam, edificii sui ponere fundamentum. Diuersa est tamen diuersorum ratio edificiorum. Ampla etenim palatia reges sibi edificant, sed domus illorum sepulcra eorum in eternum . Turres firmas in summis montium locant, uallant aggere, et muro cingunt, montes non suis, sed pauperum manibus transferunt, circumductis solo imperio fluminibus, excludunt hostium uires, nichil tamen horum morti contradicere potest. Episcopi domos non impares  ecclesiis magnitudine construunt, pictos delectantur habere thalamos, uestiuntur ibi imagines pretiosis colorum indumentis. Pauper item sine uestibus incedit, et uacuo uentre clamat ad ostium. O mira, sed peruersa delectatio! Troianos gestat paries pictus purpura, et auro uestitos, Christianis panni negantur ueteres. Grecorum exercitui dantur arma, Hectori clypeus datur auro splendens, pauperi uero ad ianuam clamanti non porrigitur panis, et, ut uerum fatear, pauperes spoliantur sepe, et uestiuntur lapides, et ligna. Ornant pretoria columnis, fores domibus anteponunt, que utinam pauperes includerent, non excluderent. Ciues urbium suarum monitiones studiose disponunt, ut sic incursus hostium repellant, excubias ordinant, uectes  ferreos portis inserunt, portas suas muniunt custodibus. Sed tu, o Domine! pone custodiam ori meo, ut non delinquam in lingua mea . Monachi faciunt sibi claustra quibus homo exterior teneri possit; sed utinam claustra facerent quibus homo interior ordinate teneretur! Sic, fratres, sic quidam turres edificant, ut securius rapiant, alii sola delectatione, et superfluitate gaudent. Alii necessitate, et timore, ne opprimantur a potentibus , laborare non desinunt. Claustra uero quasi castra Domini alii Domino componunt, et sicut regum ministri turrium instaurata munitione securius fraudes inimicorum excludunt: sic homo interior, et homo exterior intra munimina claustrorum positi, antiqui hostis insidias, et temporalium rerum  fragiles casus effugiunt. Utile igitur esse credimus ut introducantur due persone, et quod in rebus subtilioribus obscurum latet, per res oculis subiacentes liquidum fiat. Sicut etenim accidit si duo socii aliquod castrum intrarent, cum ab hostibus oppugnari deberet, quorum unus esset discretus siue prudens, alter indiscretus siue imprudens, unus piger, alter expeditus, sic homo interior, et homo exterior. Discretus in die munitiones parat, erigit propugnacula, defensionis loca singulis assignat, officia preessendi iniungit quibusdam sociorum, concordiam docet, ieiunandi tempus indicit, ne fames, que clausis intrat portis, inter armatos uictorie obtineat principatum; fraudem damnat, ne per aliquem hostis ingrediatur; sed ante omnia perseuerantem  patientie constantiam habendam fore predicat, et hortatur. In nocte uero excubias ponit, discurrit per uigiles, somnolentos increpat, et pre ceteris sepissime socium excitat, quia piger est, et docet, quia indiscretus est. Si autem propius hostes accedant, machinamenta belli preparat, aries ianuam pulsat; tunc exit armatus, sustinet hostes, uiribus hostium incursus repellit, quia expeditus est, prouidentia machinamenta dissipat, quia discretus est. Sic agit discretus non ad tempus, sed assidue, ne aduersariis tradatur castrum, ne et ipse capiatur, et tradatur exactori, mittatur in carcerem, trahatur ad tormenta. Istius uita mores instruit audientium, loqui de eo etiam debilium  mentibus prebet affectum. Audire enim diligenter bonum, et uelle fieri, magna pars bonitatis est. Hoc est, fratres, officium discreti et expediti. Indiscreti autem et pigri officium est, impedire discretum, tardare expeditum. Hunc talia agentem, labor expediti, discreti docta prouidentia facit participem laudis et glorie. Quando autem liberatur ab hostibus castrum, cum socio Domini sui gratiam recipit, et remuneratur cum eodem. Sic contigit quandoque, fratres, ut piger trahatur ad premium, sed sepius inuenisse contrarium in hac societate cognouimus. Mira res! Iste, qui talis ante fuerat, cuius probitas licet damnosa eis exstitisset, ab hostibus tamen laudari meruit; cuius prouidentia sociorum murus exstiterat, iste talis, dico, assiduitate  quadam a socio uictus, pigro consentit, indiscretum patitur, uagantem sequitur. Ecce, fratres, piger expeditum luctando deiicit, discretum indiscretus decipit. Sic uagantes extra castrum ab hostibus capiuntur, recipiunt pro munere penam, pro labore supplicium. Adaptetur igitur proportionalis similitudo, ostendatur in homine interiori et exteriori quod contigisse potuit in duobus predictis. Hominem enim exteriorem, uidelicet carnem nostram, nemo dubitat indiscretum esse, et pigrum: animam uero, id est hominem interiorem, ex natura sua discretum, et expeditum, benignitas Creatoris plasmauit. Ecce claustrum, id est Dei castrum, intrauerunt ambo, ecce undique hostium turbe conclamant, quidam minantur ut terreant, blandiuntur  multi ut decipiant, promittunt etiam aliqui ut peruertant, insidiantur fere omnes ut rapiant, simul inutiles facti sunt, non est qui faciat bonum, non est usque ad unum . Extra mundus totus exeuntibus obstrepit; intus uero sagittantur in occulto recti corde: uolant ignea tela, confligunt hostes eminus, moriuntur multi; nullus sine uulnere unius diei periculum euadere potest: sicut diximus, diabolus per quosdam de exercitu suo claustralibus minatur ut terreat eos, per alios blanditur ut decipiat, per alios promittit ut peruertat, per reliquos insidiatur ut rapiat. Sed qui sunt qui minantur homini interiori et exteriori intra claustri iam munitiones positis, uel etiam aliquibus aliis de renuntiatione seculi cogitantibus; in primis audiat bonitas  uestra. Cum aliquis, fratres karissimi, claustrum intrauerit, uel cum adhuc positus in hoc seculo, admonente Spiritus sancti gratia, de renuntiatione mundi huius aliquid cum amaritudine mentis cogitare ceperit, tunc mundi huius princeps per delectationem temporalium minas incutit, per uoluptatum uarietates terrores accumulat. Qualiter autem per delectationem temporalium antiquus hostis minari non desinat, notum fieri forsitan non erit inutile.



CAP. II. Qualiter per delectationem temporalium diabolus minari non desinat.

In primis etenim exteriorem hominem, id est carnem nostram , delectatione diabolus aggreditur.  Inducit ei religionis formam et consuetudines eiusdem aduersantes carni; ostendit ei propositi difficultatem. Et cum hoc fecerit, quantum sit ad lapsum prompta humane nature fragilitas, pretendit; uestis asperitatem, lecti duritiam, uilium ciborum assiduitatem, laboris intolerantiam, prelatorum crudelitatem, fratrum discordiam, mentis ponit ante oculos. Addit etiam longa uigiliarum nocturnarum spatia, claustri tedium, constitutas silentii horas, ieiunii diuturnitatem, et ciborum licet uilium subtractionem. Et ut grauius terreat, et si fieri possit ad desperationem pertrahat, quid ex istis euenire mali queat diligenter inquirit, et annuntiat. Omnia ista imbecillitati carnis aduersaria  esse testatur; et uerum dicit, sed uoluntarie patimur ista, quoniam ex his premium eterne beatitudinis exspectamus. Ex istis egritudines insanabiles nascituras affirmat. Non esse bonum nature complexiones turbare, cum ex subtractione ciborum mutentur complexiones, ex mutatione complexionum conturbatio nature contingat; ex conturbatione nature infirmitas; ex infirmitate, mors. Ecce, fratres, diabolus physicam docet: ecce medicus factus est, de complexionibus loquitur: infirmitates diuersas, si teneatur religio, generari predicat. Sed quare hoc? Non ut mederi uelit, sed ut occidere possit; non ut egritudines curet, sed ut securius inferat mortem. uidet ex subtractione ciborum luxurie uires posse minui, et ideo non tardat minari  egritudinem. Timet otium perire et somnolentiam destrui: et ideo laboris intolerantiam, et protensa uigiliarum spatia pretendit. Credit ex paupertate humilitatem nutriri, et ideo querit occasiones quibus humilitatis impediat aduentum. Paupertas enim, ut ait beatus Gregorius, bonis mentibus solet esse custos humilitatis. Hec assidue replicare claustralibus non desinit, hec pluribus de renuntiatione mundi cogitationibus anteponit. O calliditas antiqui hostis! o ingenium sine sapientia, sed non sine malitia! Abstinentiam et ieiunium, et cetera que superius diximus, damnat, et per ista naturam carnis deficere astruit, et tamen superfluitatis uitium tacet, per quod natura suffocatur, uel excedit terminos suos. Sic, o fratres, mundi huius  princeps homini exteriori, id est carni, per delectationem temporalium minatur ut terreat, sic locum munitionis aggreditur in quo nouit esse debiliorem. Sed homo interior discretus et expeditus, scilicet anima, excitatus tumultu minarum, sine mora socio ad defensionem adiungitur, implens illud quod beatus Ambrosius dicit de arca Ne: Boni custodis presentia, inquit, ibi frequentior est, ubi muri fragiliores sunt. Pigrum socium, ne deficiat, hortatur; Salomonis utitur consilio dicentis: Fili, accedens ad seruitutem Dei, prepara animam tuam ad tentationes ; docet rationabiliter indiscretum, qualiter sustinere debeat minas hostium; religionis bonum commendat, delectationis uero pessime uitium damnat; monet eum ne exhorreat fluctuationem  uite huius, quia ad tempus est, sed ponat anchoram spei, et dicat: Exspectabo eum qui saluum me fecit a pusillo animo et tempestate, non dabit enim in eternum fluctuationem iusto . Hortatur iterum illum ne contristetur in exercitatione sua, ne conturbetur a uoce inimici, et a tribulatione peccatoris, sed dicat: Paratus sum et non sum turbatus, ut custodiam mandata tua . His et aliis multis incitamentis homo interior consolatur exteriorem, licet cum eo impugnetur, et conturbetur in exercitatione sui. Cum enim caro in se affligitur, uel secularium hominum patitur conuicia, tunc homo interior, ut ait beatus Augustinus, affectus tedio, et multorum rabie circumlatratus,  reluctatur odio, ut perficiat dilectionem et in ipsa lucta contristatur, et ideo dicat cum Propheta: Exaudi, Deus, orationem meam, et ne despexeris deprecationem meam; intende mihi, et exaudi me . Conturbatus est in exercitatione sua Petrus, cum ambularet inter undas; uidit uentum ualidum uenientem, et cum cepisset mergi, clamauit, dicens: Domine, pereo, salua me . A quo uento ualido turbatus est Petrus? ait beatus Augustinus, cum exponeret illum locum, turbatus, inquit, est a uoce inimici, et a tribulatione peccatoris. Sic tentat diabolus quoslibet per huiusmodi tentationes a caritate remouere, cui contradicimus cum Apostolo, dicentes: Quis nos separabit a caritate Christi? tribulatio, an angustia  , an aliquid eorum que sequuntur? Nemo igitur a caritate nos separet. Qui enim caritatem habuerit, antiqui hostis minas timere non poterit, quia caritas foras mittit timorem , nec impugnationibus delectationum cedet qui caritatis utitur clypeo, quia caritas patienter omnia sustinet . Hoc igitur clypeo homo interior et exterior utantur ad defensionem, ne uel terreantur minis, uel impugnationibus cedant. Et hec de prima propositione sufficiant.



CAP. III. Quomodo blanditur diabolus ut decipiat.

Primum per delectationem temporalium antiquus hostis minas pretendit, nunc uero per pulchritudinem rerum temporalium homini blanditur ut decipiat. Pulchritudini enim adiuncta est delectatio,  ita ut ipsa pulchritudo sit delectationis causa. Ad hoc illud pertinere credimus quod in ueteri Testamento legimus scriptum de patriarcha Abram, a quo cum separari uellet Loth, et daretur ei a patruo eligende possessionis libertas, leuauit oculos et aspexit omnem regionem Iordanis, que irrigabatur, priusquam euerteret Dominus Sodomam, et Gomorrham, sicut paradisus Domini, hanc elegit; sed postea inter diuersos reges ortum est bellum, et a quatuor regibus captum Loth, narrat historia: quo comperto Abram numerauit uernaculos, et cum trecentis decem et octo uiris adeptus uictoriam, nepotem liberauit . Notate, fratres, cum separari uellet Loth ab Abram, regionem  aspexit Iordanis, que irrigabatur sicut paradisus Domini, et loci pulchritudinem utilitati preposuit. Infirmior enim, ut ait beatus Ambrosius, amena eligit, utilia fastidit. Sic non tantum captus loci pulchritudine, ad amena Iordanis descendit, sed etiam ab hostibus captus ibidem esse cognoscitur. Doceat igitur Loth hominem exteriorem, ne princeps mundi huius per pulchritudinem rerum blandiatur ei, ne discedens a socio capiatur ab hostibus. Placeret forsitan alicui, si de adducto exemplo exquisitius loqueremur. Audiat ergo diligens lector qui non quos uult, uel quando uult, explanationum potest habere libros, audiat non me, sed beatum Ambrosium, cuius auctoritatem hic sequi uolumus, uel sensum uerbis aliis, uel eiusdem uerba ponentes. Et  ut ad maiorem instructionem loqui ualeamus, interpretationes nominum non sit annotari difficile. Abram enim interpretatur pater, Loth uero declinatio, Iordanis autem descensio. Hec omnia in homine possunt adaptari, quia mens iusti hominis pater esse dicitur. Sicut enim pater filiis presidet, sic mens iustis cogitationibus presidet, et uagos sensuum motus quasi quodam paternitatis dulci regit affectu. Loth autem declinatio dicitur. Separatur ergo Loth ab Abram, quando aliquis a iustitia sue mentis declinat. Duobus autem modis declinatio dicitur. Unde beatus Ambrosius ait: Cum Loth declinaret malum, hoc est, errorem, flagitium, crimen, tunc iungebatur patruo: cum autem declinaret bonum, hoc est iustum, innocentem, sanctum, sociebatur flagitio.  Separari dicitur Loth ab Abram, quia terra non poterat eos recipere. Ut enim beatus inquit Ambrosius, una anima motus diuersos non recipit naturaliter sibi repugnantes. Sic per terram anima designatur; per Loth uero, motus quidam uitiorum declinantes a iustitia mentis; per Abram, mentis perfectio. Non potest enim eadem anima et mentis perfectionem et uitiorum multitudinem simul capere, quin ibidem separationem fieri contingat. In separatione uero, ipsi Loth datur electio; sed, ut dicitur, deflectentibus a uero amica est iactantia. Hinc est quod diabolus cum in prima creatione a ueritate, id est a Deo, discederet, primum superbie reatum incurrisse legitur. Inde etiam Loth leuauit oculos, quod est arrogantie signum.  Sublimes enim oculos Scriptura superbie demonstrat esse notam . Discedens a ueritate diabolus descendit de celo; discedens ab Abram, Loth descendit ad oppida Iordanis. Descendit enim ad oppida Iordanis, quia, ut ait Ambrosius, uirtutis consortium deserit qui speciem eligit, non ueritatem. Sequitur autem esse captum Loth, et quinque reges a quatuor esse superatos. Sed qui sunt illi quatuor reges, qui de quinque triumpharunt et adduxerunt totum equitatum Sodomorum, qui ceperunt etiam Loth, filium fratris Abre? Quinque reges, ait beatus Ambrosius, quinque sunt corporis sensus: uisus, auditus, gustus, odoratus, et tactus. Quatuor reges illecebre corporales atque mundane  sunt, quoniam et caro hominis et mundus ex quatuor constant elementis. Merito reges dicuntur quia habet suum culpa dominatum, habet regnum grande. Unde Apostolus: Non regnet peccatum in uestro mortali corpore, ut obediatis concupiscentiis eius . Sensus igitur nostri facile corporalibus delectationibus et secularibus cedunt, et a quadam eorum potestate capiuntur. Corporales autem delectationes et illecebras seculi huius non uincit nisi mens, que fuerit spiritualis, adherens Deo, et se totam a terrenis separans. Deflexio omnis his capitur. Unde quod Ioannes ait: ue habitantibus in terra ! non utique omnes homines comprehendit , sed eos quos terrene conuersationis  affectus, atque huius uincit seculi gratia. Ergo, fratres, non habitatores, sed accole simus terre huius. Accola, ut ait beatus Ambrosius, temporalis diuersorii speciem gerit: habitator autem omnem spem atque usum sue substantie illic collocat, ubi habitandum putauerit. Itaque qui est terre accola, habitator est celi. Qui autem habitator est terre, possessor est mortis. Sic Loth, id est declinatio, capitur: dum habitaret in Sodomis. Habeat ergo, fratres, homo exterior Loth et Abram ante oculos, et hoc utatur exemplari, ne pulchritudine rerum transeuntium tractus, a socio, id est ab homine interiori, separetur.



CAP. Iu. De quatuor causis tentationum, que omni homini fugiende sunt, et maxime renuntiantibus huic seculo habende despectui.


Sunt autem quatuor diuersitates rerum, que ad pulchritudinem pertinent, quas uocamus causas tentationum, que omni homini fugiende sunt, et maxime renuntiantibus huic seculo habende despectui. Sed que sint he cause tentationum, et quare et quomodo fugiende, audientium mentibus pro captu nostro patefaciamus exemplis. Prima autem harum quatuor est loci amenitas, ut ciuitates et oppida, que non tantum ex situ loci amenitatem recipiunt, sed etiam ex inhabitantium gratia. Secunda uero causa est locus diuitiarum; ubi enim diuitie, ibi periculum. Tertia uero causa est pretiosus ornatus, ut est equorum cura pinguium, et uestimentorum  exquisita uarietas. Quarta autem est mulierum species, quarum  uox blanditur auribus, et facies oculis. Ecce que sint ille quatuor tentationum cause audiuimus, nunc autem quare fugiende sint, restat ut dicamus. Ideo etenim fugienda sunt ista, quia ex pulchritudine mulierum uoluptas carnis nascitur. Ex uarietate uero uestimentorum affectus placendi subministratur. Locus autem, id est urbes et oppida, dant opportunitatem impetrandi quod placet. Per diuitiarum uero affluentiam, quod placet impetrari solet. Sic, fratres, confluunt omnia ista ut perficiatur tentatio, et ideo dicuntur tentationum cause. Confert enim pulchritudo delectationem, ornatus affectum, locus opportunitatem, diuitie effectum. He sunt ille quatuor, quarum  illa est prima cum qua fit tentatio, secunda propter quam fit, tertia in qua fit, quarta per quam ducitur ad actum. Cum muliere etenim speciosa delectatio carnalis, que cum turpi non fieret, perficitur. Propter ornatum corporis placet, que sine ornatu uidentibus displiceret. In opportuno uero loco res ad finem trahitur, quam importunitas impediret. Sed licet illa tria confluant, licet pulcher sis, et perornatis uestibus incedas, si tamen desit pecunia, inuenietur ab illa competens dilationis occasio. Restat igitur ut per pecuniam cepta tentatio finem recipiat. Bersabee, Urie Ethei uxor, cum lauaret se in solario domus sue, propter pulchritudinem placuit Dauid, placuit et traxit ad crimen ;  fuit igitur Bersabee causa cum qua fieret tentatio. Iudas cum in Thamnas iret ad tondendas oues, Thamar nurum suam in meretricio habitu sedentem in biuio reperit, cum reperta rem habuit . Quid ergo, fratres? Placuit Iude Thamar, num propter pulchritudinem, cum etiam quenam esset ignorabat? Consequens ergo est ut ornatus meretricii habitus sit aliqua causa propter quam Iudas complesset delectationem carnalem. Ammon uero filius regis Dauid, cum uehementer Thamar sororem suam diligeret, opportunitatem loci quesiuit et inuenit, infirmum se esse mentitus est, impetrat a patre suo sororis aduentum, solus solam aggreditur, poscit coitum, negat illa, negantem opprimit, uim inferens oppresse . Doceat igitur nos Thamar  opportunitatem loci fugere, ne in ipso fiat premeditata tentatio. Similiter: Iudas Scariotes opportunitatem querebat, ut Iesum Iudeis traderet . Per pecuniam etiam Iesum Iudeis traditum esse nouimus. Nouimus etenim Iudam furam esse et loculos habere , quod per hoc etiam euidentius ostenditur, quod triginta argenteos retulisse in templum, et ibidem proiecisse legitur. Timeat ergo unusquisque nostrum ne per pecuniam decipiatur, cum unus ex duodecim, illum, qui diligendus est super aurum et topazion, qui mundi etiam pretium tam paruo mutauerit pretio, uendiderit. Audiant igitur hec, ut sibi caueant illi qui loculos portant, qui pecunias seruant, qui nundinas et fora pro necessitatibus fratrum frequentant, qui secularium  domos et curias perlustrant. Deuitent ergo huiusmodi fratres solarium Bersabee, biuium Thamar, thalamum Ammon filii regis Dauid; deuitent etiam personas infames, hospitia suspecta, munuscula dare et accipere, pecuniam plurimam congregare, ne in ipso laqueus lateat, in quo cum alio pereant. Ecce que sint ille quatuor tentationum cause, et quare sint fugiende, premisimus. Nunc autem qualiter uitari queant, pro modulo nostre imbecillitatis assignemus. Pulchritudinem igitur mulierum et delectationem carnalem, que inde procedit, per oculorum et cordis pudicitiam ne noceat, uitare possumus. Ad hoc pertinet illud quod in Regula clericorum scriptum a beato Augustino legitur: Impudicus, inquit, oculus impudici cordis est  nuntius. Qui damnat impudicitiam, pudicitiam laudat. Sunt enim contraria immediata, et necesse est alterum inesse circa suum susceptibile. Pudicus oculus ianitor est cordis, sedet ad ianuam, nec permittit intrare quod noceat, nichil nuntiat nisi quod deceat, quidquid indecens esse nouerit, excludit et eliminat. Impudicus uero querens quod placeat, per omnia discurrit, uolentes intrare patitur, nolentes uero monet et hortatur. Unde Scriptura dicit: Oculi prima tela sunt adultera . Solent homines tribus generibus armorum uti ad defensionem, telis uidelicet, hasta et gladio. Longe positi uulnerantur telis in illos qui cuspide tangi nequeunt; uibratur hasta, cum pugnatur cominus,  officium suum gladius implet. Similibus armis utitur impudicitia ad expugnandum hominem exteriorem, quod in Ioseph patriarcha ueteris Testamenti contigisse narrat historia. Ait enim Scriptura: Et immisit uxor domini sui oculos suos in Ioseph . Hec sunt impudicitie tela, quibus uulnerantur multi, licet longe positi. His telis oculorum pudicitiam opposuit. Scriptum est enim : Noli intendere mulieri fallaci, ne capiaris oculis, neque rapiaris palpebris eius. Petulans enim libido est. De qua petulantia oculorum dicit beatus Augustinus in Regula clericorum: Si hanc petulantiam in aliquo uestrum aduerteritis, statim admonete, ne cepta progrediatur, sed de proximo corrigatur. Nec tantum petulans est libido, sed etiam  procax. Ait enim uxor domini Ioseph ad ipsum Ioseph: Dormi mecum . Hec est uibratio haste, blandientis adultere sermo. Huic opponitur cordis munditia. uenenata enim colloquia non recipit mundi cordis puritas, sed audit Scripturam dicentem: Non te seducat meretrix multo blandimento sermonis, nec laqueis labiorum suorum te alliget . Nec tantum petulans et procax libido est, sed et importuna. Tenuit enim uxor domini sui uestem Ioseph, et ait Ambrosius: Teneri ueste potuit, qui teneri non potuit animo. Hic est gladius, quo configitur cominus, mollis scilicet adultere tactus. Huic resistit Ioseph per munditiam cordis et corporis, respuit enim adultere tactum, rupit fimbriam ne serperet contagium, et ideo scriptum  est: Ne motus fueris ad alienam, neque contineas amplexibus non tuam . His igitur modis docet nos Ioseph ne per pulchritudinem mulierum ad delectationem trahamur. uestium uero ornatum et affectum qui inde subministratur, uilis habitus amor exterminat. Nemo enim qui uere habet proprii habitus contemptum, alieno delectatur ornatu. Sed et loci opportunitatem, ne tentationi sit congrua, claustri assiduitas excludit. Qui enim discurrunt per alienas domos, qui assiduitate secularium gaudent hominum, qui foris spectacula sequuntur, qui non ad necessitatem communem, sed ad propriam uoluntatem sunt parati, qui causas itineris sui non habent sed fingunt, tales, dico,  sicut sunt faciles ad discurrendum, ita forsitan proni sunt ad ea que loci opportunitas subministrat. Secura est ergo claustri assiduitas, quam cura rei familiaris non turbat, quam non sollicitant accessus hominum. Ibi inter fratres, alterius ad alterum diligens habetur custodia, ibi prelatorum subiectis discreta prouidet solertia, ibi silentium aufert locum confabulationibus, lectio assidua exstinguit iam. Scripum est enim: Ira prolata crescit, dilata minuitur . Ibi disciplina ceteros motus cordis seruire cogit munditie, et omnis opportunitas, que est ad malum, per claustri assiduitatem excluditur. Per paupertatem uero uoluntariam pecunie affectus  exstirpatur. Restat igitur ut per pudicitiam cordis et  oculorum delectatio carnalis excludatur; per amorem uilis habitus, uestium pretiosarum uarietas subtrahatur; per claustri assiduitatem, opportunitas que est in malum priuetur; per uoluntariam paupertatem, affectus pecunie annichiletur. Istis utatur homo interior et exterior ad defensionem, ne per pulchritudinem rerum temporalium  decipiatur. Anteponat celestia terrenis, eterna transitoriis, decoris pulchriora, bonis meliora. Terrena corrumpuntur, finem exspectant, pulchritudinis amittunt florem, bonitatis fructu priuantur. Celestia uero termino carent, non corrumpuntur infirmitate, non fraguntur senio, non annichilantur uetustate. Felix eternitas que corruptione caret, infelix illa  quam comitatur eternaliter corruptionis defectus, que ideo durat ut crucietur, ideo eternaliter cruciatur, quia sine fine peccarent homines si possent. Decipitur igitur qui pulchritudinem temporalium blandientem sibi sequitur: sed anteponat spiritalem, ut uideat Regem in decore suo.



CAP. u. Quomodo promittit diabolus ut peruertut.

Contingit quandoque ut qui nimis terreri nequeunt, nec blandimentis acquiescunt, promissis citius flectantur muneribus. Ideoque tertio loco competentius, qui sunt illi, qui promittunt homini interiori ut eum peruertant, uideamus. Prudentia mundi ipsa est que promittit ut peruertat. Promittit enim duo, pretiosa uidelicet et sublimia, hoc est diuitias et honores. Alterum cupiditatis, alterum  superbie. Hec sunt latera scale, per quam diabolus descendit de celo ad inferos. Promittit nobis mundi prudentia, sed nichil dat, et si aliquando recipiunt homines quod promittit, non datur illud sed emitur. Dat mundus opes, sed non gratis. Qui enim efficitur seruus peccati pro ipsis, non accipit gratis. Dat honores, sed non sine pretio. Quibus promittit mundus opes, et cuius sunt opes quas promittit? Quomodo dat, et ubi dat quod promittit? Raptoribus promittit agricole substantiam, oues uidue, agros pupilli; feneratori uicini sui domum, amplitudinem possessionis, diuitiarum affluentiam. Ecce quibus promittit, et cuius sunt que promittit. Stulta est hec prouidentia, que thesaurizat  et ignorat cui congreget ea . Militibus promittit inter enses lucra, inter telorum grandinem, sub metu carceris, sub mortis periculo; negotiatoribus ultra mare promittit lucrum per mortis fauces; ibi naufragii timor, ibi uento commendantur opes et anime. Ecce quomodo dat et ubi dat quod promittit. In utroque periculum, in utroque difficilis acquirendi modus. Ibi promittit lucrum, ubi dare queat sepulcrum. Claustralibus uero uagandi licentiam, quam rigor claustri abstulerat, repromittit; fabulosas uero confessiones otiosorum, platearum plausus, fori specutacula, ciborum affluentiam, uestis mollitiem, et, ut cuncta compleam, libertatem faciendi quod placet supradictis accumulat. Ecce pugna difficilis. Ecce Iabin, rex Asor, pugnat contra filios  Isrel. Ecce ad Chananeos mittit qui habitant in maritimis et per montana et per campos, ad regem Simeon [Semeron], et in Fennendor [Ceneroth], sed et multos alios congregat quos est enumerare difficile . Sed quid ait Dominus ad Iesum filium Naue qui principatum post Moysen susceperat? Ne uerearis, ait Dominus, faciem illorum, quia crastina die ad hanc horam tradam eos sauciandos ante faciem Isrel, et equos eorum subneruabis, et currus eorum igne combures  Audiat hoc qui est de exercitu Iesu, non filii Naue, sed Filii Dei. In uno enim quoque homine bellum hoc reperiri potest. Iabin enim, rex Asor, congregat exercitum. Iabin autem interpretatur sensus sine prudentia. Asor uero aula, id est, mundus. Mittit  ergo ad Chananeos qui habitant in maritimis locis, uicinos fluctibus, qui in montibus et fluctibus permouent cuncta, qui sunt ex genere Chanaan, filii Cham, filii Ne. Cham interpretatur calor, Chanaan uero commotio. Qui autem calet cito commouetur. Mittit et ad montana, id est, ad illos qui gloriantur in sublimibus, et ambulant in magnis et mirabilibus super se. Mittit et ad campos, id est, ad eos qui terrena sapiunt, qui planitie uoluptatum delectantur, qui sunt quasi pecora campi, proni ad uitia. Mittit et ad regem Simeon, qui interpretatur exauditio. In bonam quandoque partem ponitur exauditio, ut cum dicitur: uocem fletus mei exaudiuit Dominus , secundum quod Simeon unus de patriarchis nomen accepit . Exaudierat  enim Dominus precem matris eius. Dicitur autem econtrario exauditio, quando quis exaudit preceptum diaboli. Solet enim dicere: Si procidens adoraueris me, dabo tibi hec omnia . Et ad Euam dixisse legitur: Eritis sicut dii . Promisit esse deos, ut faceret reos. Et inde dicitur Simeon, quia qui sic exaudiunt diabolum, cum rege Asor occurrunt Isrelitis. Mittit et in Fennendor, qui interpretatur conuersio. Conuersio dupliciter dicitur. Est enim conuersio qua quis ad Deum conuertitur. Est et alia de qua Apostolus ad Galatas dicit: Currebatis bene, quis uos impediuit , id est, a cursu bono et opere recto conuertit? Hi sunt qui sequuntur Iabin regem Asor, id est, prudentiam  mundi. Prouideant igitur sibi homo interior et exterior, ut superatis huiusmodi hostibus equos eorum subneruare non differant, sed et currus eorum igne comburant. Est in hoc exercitu elationis currus, in quo per similitudinem rotas quibus feratur, equos qui ipsum trahant, aurigam qui regat, quiue sedeat in ipso curru, assignare possumus.



CAP. uI. De curru elationis.

Quatuor enim sunt qui trahunt currum elationis, id est, amor dominandi, amor proprie laudis, contemptus et inobedientia. Rote uero sunt iactantia mentis et arrogantia, uerbositas et leuitas. Auriga in hoc curru potest esse spiritus superbie. Amatores mundi sunt qui feruntur in hoc curru. Infrenes sunt equi, uolubiles rote, auriga peruersus,  et qui portatur infirmus. In utroque periculum, quia semper casum et ruinam minatur superbia. Rote sequuntur equos. Precedit enim amor dominandi iactantiam, amor proprie laudis arrogantiam, contemptus leuitatem, inobedientia uerbositatem. Solent enim inobedientes in uerba defensionis prorumpere. Precedentes huius currus rote altiores sunt posterioribus, et ideo descendere nouit, non ascendere, uiam nouit ad inferos, non ad montem Domini. Similiter currum uoluptatis et equos luxurie, et quelibet uitia quibus trahuntur homines quasi equis ad peccatum, subneruare non differamus. Possunt enim huiusmodi equi uigiliis et orationibus, ieiuniis et labore continuo subneruari. Currus uero igne  sancti Spiritus comburi possunt. Hic est ignis, hec sunt arma claustralium. Hi sunt qui interficiunt labin, qui Chananeorum habitantium in maritimis commotionem non timent, qui superbis habitantibus in montanis non cedunt, nec uoluptuosis camporum planitie gaudentibus commiscentur, a quibus non exauditur supradictus Simeon, nec conuertuntuntur cum illis de Fennendor, sed interficiunt regem cum exercitu, subneruant equos et comburunt currus. Ascendamus ergo summi Regis currum, et prosequamur hostes. Habet enim equos suos Christus, de quibus dicit propheta: Ascendisti super equos tuos et quadrige tue saluatio . Horum, ut ait B. Ambrosius super Beati immaculati,  frena pacis, habene sunt caritatis, constricte inter se concordie uinculis, et iugo fidei subiecte, quatuor rotis Euangelii bonum aurigam portantes uerbum Dei. Cuius flagello fugantur illecebre seculares, et mundi istius princeps exterminatur. Mira res. Rota intra rotam currebat, et non impediebatur currus celeritas, id est, Nouum Testamentum in ueteri Testamento, intra illud currebat, per quod annuntiabatur.



CAP. uII. Quomodo insidiatur diabolus ut rapiat.

Nunc autem ultimo loco de superbia que insidiatur, ut rapiat, est agendum, que, licet peccati initium fuerit, tamen, ut ait beatus Augustinus, prima fuit, et ultima delebitur. Hec est que seculares possidet et retinet; nouiter conuersos uexat et  reuocat, iustos uero tentat et illudit. In secularibus apparet, in nouiter conuersis notatur, et in religiosis quandoque latet. Secularium mentes per uoluntatem inhabitat, in nouiter conuersis ex precedenti usu redolet, religiosis mentibus per suggestionem se interserit. Insidiatur secularibus, ut in prauo comprehendat opere, religiosis uero insidiatur per gloriam laudis humane. Eleazarus, ut ueridica narrat historia, elephantem occidit, et occisus ab elephante legitur esse. Cecidit enim elephas super Eleazarum, et mole sui corporis oppressit eum . Per Eleazarum illi designantur qui mundi fastus repudiant per humilitatem. Per elephantem superbia mundi designatur. Dum enim uestis asperitatem libenter patimur, dum  tenues amamus pannos, dum uilibus utimur cibis, dum labore callosa squalet manus, et cutis frigore riget, et sole nigrescit, tunc Eleazarus occidit elephantem. Cum uero in huiusmodi uulgi fauorem aut laudem querimus, tunc Eleazarum cadens opprimit elephas. Et pulchre per elephantem figuratur superbia, utriusque enim natura similem tenet compositionem. Elephantis natura talis esse dicitur, ut ossa crurum illius iuncturis careant, et ideo flectere cura sua nequeat, sed stet semper, et si aliquando quietem corpori suo uelit inferre, stando latus inclinat ad arborem, sic et somno utitur et quiete. Sed homines regionis illius in qua habitant huiusmodi bestie, in die solent arborem succidere, ut cum nocte uenerit, cadat uterque, et interficiatur elephas. Utrumque fit:  succiditur arbor, et interficitur bestia. Cuncta ista superbie conueniunt, et talis est eius compositio. Membra superbie inflexibilia sunt. Cum enim aliquis superbus loquitur, si imponas ei silentium, non acquiescit, sed, ut ait Salomon, totum spiritum suum profert stultus . Si dum confabulationibus aurem prebet reprehendas, negligit; si aliquid operatur et contradicis, non cessat, et sic eius crura flecti nequeunt. Actus superbie semper stat, ut de elephante diximus, sed qui sic stat, male stat. Ad propriam uoluntatem quasi ad arborem latus inclinat superbus, ut quietem recipiat. Quod enim per dispositionem proprie uoluntatis agimus, hoc quieto suscipimus animo; si autem aliter ordinetur, pro labore reputatur. Succidatur igitur arbor proprie uoluntatis,  ut cadat et occidatur bestia superbie. Sed, ut diximus, cauendum est nobis, ne cadens opprimat aliquem. Sic igitur nouiter conuersis insidiatur superbia. Religiosis uero tribus modis insidiatur: tunc scilicet cum aliquis se solus existimat esse iustum, uel quando nimium de iustitia confidit, uel quando cessat a bono opere. Elias se solum iustum esse existimans, in hec uerba prorupit: Domine, altaria tua subuerterunt, prophetas tuos eciderunt, et ego remansi solus inter eos . Cui Dominus respondisse legitur: Adhuc restant septem millia, qui non curuauerunt genua sua ante Baal . Petrus uero nimium confidenter loquens ait: Et si oportuerit me mori tecum, non te negabo . Et  tamen negauit, et ideo nimium locutus est confidenter. Tobias illos designat qui cessant a bono opere. Scriptum enim est de Tobia: Fatigatus a sepultura Tobias, uenit in domum suam, et cum iactasset se iuxta parietem et obdormisset, ex nido hirundinum calida stercora ceciderunt in oculos eius, et factus est cecus . Cum aliquis a bono opere cessat, tunc Tobias fatigatus a sepultura uenit in domum suam. Domus Tobie moraliter carnem nostram designat. Nidus hirundinum, qui ex luto conficitur et ex plumis leuibus intus paratur, delectationem terrenarum rerum pulchre demonstrat. Hirundines, ut ait Beda super Tobiam, propter leuem uolatum superbiam cordis leuitatemque figurant quarum immunditia confestim eos quibus dominatur, excecat.  Quasi enim nido hirundinum suppositus dormit, qui leuitati ac superbie mentem incautus subiicit. His ergo modis superbia religiosos illudit, que, ut ait beatus Augustinus, etiam bonis insidiatur ut pereant. Sicut fratres longe superius de duobus sociis discreto et indiscreto euenire posse monstrauimus, sic homo interior superbie insidiis resistens, mundane prudentie respuens munera, pulchritudinis temporalis non acquiescens blandimentis, delectationis carnalis minas spernens, socium uidelicet hominem exteriorem mouet, ac hortatur ad pugnam, trahit ad premium. Unde Eusebius Cesariensis: Suscipe, inquit, Domine, geminum anime carnisque seruitium; te enim iubente et auxiliante, communem hostem communi intentione deuicimus. Habet igitur speciales  fructus fragilitas corporis mei. Ego intellectu, discretione, consilio spiritualiter contra aduersarios steti; caro hec corporaliter, operis sudore, sobrietate et ieiuniis dimicauit. Laborandum itaque, ut inquit idem Eusebius Cesariensis, et totis uiribus utriusque hominis luctandum est, ut magis nobilior portio inferiorem ad celorum secum excelsa sustollat, quam ut inferior superiorem in inferni profunda demergat. Datur igitur post uictoriam premium, datur utrique hereditas regni, eterne beatitudinis premium largitur, et sic homo exterior interiori congaudet, id est, caro glorificata congratulatur spiritui, quia nullam corruptionis amplius exspectat iacturam.



CAP. uIII. Quomodo mens fiat spelunca latronum et domus negotiationis et meretricis prostibulum.


Sed quandoque, fratres, ut superius diximus, contrarium contingit, et miramur quomodo contingat. Quis enim non miretur ab indiscreto discretum decipi, a pigro fortem superari posse? Miramur hunc ordinem nature, miramur et modum, succumbit ratio, dominatur animalitas, infirmitas carnis animum priuat a uirtute, et sic eiicitur Dominus, ut hostis recipiatur. Proh dolor! minatur Christus et non timetur; promittit, et non creditur ei; blanditur, et peiores efficimur. Quid promittit Christus? uitam eternam. Quid minatur? ignem eternum. Quomodo blanditur? exspectando per misericordiam. Non permittit ut peruertat, sed conuertat. Eiicitur tamen, et contigit illud quod scriptum est in Euangelio:  Domus mea domus orationis uocabitur, uos autem fecistis speluncam latronum . Fit igitur mens hominum quandoque spelunca latronum, fit domus negotiationis, fit meretricis prostibulum. Fit spelunca latronum, quando aliquis inuidendo fratri suo ut detrahat insidiatur, et uirtutum spoliat indumentis. Fit domus negotiationis, quando pro iis que agimus, humani fauoris forum frequentamus, et ibidem ementes et uendentes, laudem pro bono opere quasi stulti mercatores recipimus. Fit meretricis prostibulum, quando in thalamo caste mentis, lupanar libidinose delectationis erigitur. Hoc quod dico seculares pertimescant, et similitudinem quam de duobus sociis assignauimus pretendant, ne, cum  intrauerint religionis claustrum, iterum impugnanti, antiqui hostis ditioni subdantur. Nunc autem, fratres, nos qui claustrum intrauimus, aliquid de exhortatione secularium contra ea, que superius minatus est diabolus per delectationem temporalium, pro modulo imbecillitatis nostre dicamus. Audiant igitur seculares quos temporalis delectatio retinet, qui religionis abhorrent habitum, quam suauis sit uere religionis cohabitatio. Audiant pauperes et letentur; mediocres et hortentur alios; diuites et confortentur. Abundans est enim religio pauperi, mediocri sufficiens, tolerabilis diuiti, infirmis larga, delicatis compatiens. fortioribus moderata, penitentibus misericors, peruersis seuera, bonis optima. Hec autem sunt nouem beneficia religionis. Immoremur igitur  diligentius in singulis, ut ex beneficiis suis bonitas religionis agnoscatur.



CAP. IX. Quod abundans pauperi sit religio.

Abundans est, inquam, pauperi religio. Audiant igitur pauperes et letentur, audiant et obediant. Paupertatis sunt tres species. Sunt enim quidam qui rebus temporalibus egent, sed inuiti: et hec uocari solet egestas. Egent enim rebus et egent bona uoluntate, qua ditius nichil esse potest. Nihil enim ditius bona uoluntate. Sunt et alii qui rebus abundant, sunt tamen pauperes spiritu, et hec est aurea paupertas, quia licet affluant diuitie, corda tamen nolunt apponere. Hec et illa periculum habent, sapiens autem periculum uitat. Sapiens autem erat Salomon, qui aliam paupertatem desiderabat. Quam?  Illam que daret uictui necessaria, que est illa? mediocritas . Est enim hec tertia species, hanc uocant philosophi frugalitatem. Unde Seneca In epistola ad Lucium cum laudaret paupertatem uoluntariam ait: Frugalitas est uoluntaria paupertas. Sunt enim quidam de hoc seculo uenientes ad religionem uel Ecclesiam, quorum paupertas, beato Augustino attestante, talis erat quando foris erant, quod nec ipsa inuenire poterant necessaria. Quorum cellario non hereditas, non patrimonium, sed manuum labor annonam prebebat, et si cessaret manus, panis deficeret. Quibus penuria, que nichil pene tribuit, uestes qualescunque ministrabat. Tales quandoque Ecclesias intrant que largis abundant  possessionibus, ut in Ecclesia possint honorari, qui in sua domo nonnisi contemptibiles esse potuerunt. Qui si forte ecclesiam in qua paupertas amatur, intrauerint, illico de discessu cogitant, causas fingunt, intolerabilem dicunt illius loci consuetudinem, nimiam prelatorum seueritatem pretendunt, aliqua de fratribus opponunt sibi, que cum nolint pati, dicunt quod non possunt, et hoc totum callide machinantes, ut competentius ad ditiorem ualeant transire Ecclesiam, quasi humiliter rogant a uinculo professionis absolui, miscentes blandis aspera: minantur enim scandalum, si male discesserint et iurant in alia Ecclesia se quiete mentis esse posse, in sua uero nunquam. Si uero ad ultimum negetur quod postulant, tunc audires qualiter erigunt ceruices  contra eos, ad quos foris accedere non audebant. Tunc uideres qualiter illic diuites humiliantur, et pauperes illic inflantur. Respondentes abbati suo fronte libera, accusant fratres quosdam, criminosos uocant, iustos quosdam per ironiam, quos uero iustos negare non possunt, inuidentes bono, nimium iustos appellant. Quid plura? Tandem fracto propositi sui uoto discedunt, honorari gaudent, abiectionis pristine obliuiscuntur, genus suum erubescunt, proprio nomine nolunt appellari, amant nomina dignitatum. Si uocentur abbates, si prepositi, si priores, arridet oculus, hilarescit facies, apparent in uultu signa conscientie et sic nuntiat animus quid optat. Huiusmodi pauperibus non promittit Christus regnum, sed infernum. Sunt tamen alii qui ex paupertate ad  Ecclesiam uenerunt, quibus si dentur necessaria, ex humilitate putant esse superflua, otium diei unius putant esse sacrilegium, saturari uilibus cibis arbitrantur uitium, nulli se equales esse, ex debito cunctis seruire existimant, aliquantulum bonas erubescunt uestes habere, et nisi condiret humilitatem discretio, uti licitis licitum esse dubitarent. Tales sequuntur Christum pauperem itinere recto, quia pauperes pauperem, humiles humilem sequuntur. His dantur ad necessitatem temporalia, et promittuntur ad eternitatem celestia, hoc est enim primum religionis beneficium, ut egentibus necessaria prestet, et nulli sit ingrata.



CAP. X. Quod sufficiens sit mediocri religio.

Sufficiens est mediocri religio. Sufficere debet,  quia necessaria prebet. Dat satis, dat gratis. Sed forte dicat aliquis: Nec dat satis, nec dat gratis. Non dat, inquit, gratis, quia cum necessaria largiatur ac impendat, lahorem exigit. Noluit Deus ut pro labore dentur necessaria, sed pro labore temporali quies eterna promittitur et datur. Dat satis, ut diximus. Duobus enim, ut diximus, modis egena est humana conditio, uno quo natura deficit, altero qui naturam afficit. Fame natura deficit, frigus naturam afficit, sed mediocritas utrumque reficit. Dat enim quo natura caleat, et quo conualeat, et hoc sufficit nature. Non enim ad hoc ut satisfiat humane natuture, color sed calor, non delectatio sed sustentatio nature queritur. Dat igitur mediocritas satis, et  dat gratis. Mediocritas est quasi uia plana, in qua nec celsitudo diuitiarum lapsum minatur ascendentibus, nec profunditas egestatis cadentibus resurgendi spem negat. Hec est uia regia, de qua dicit Dominus ad Moysen, ut incederet uia regia, nec declinaret a dextris siue a sinistris . Tres sunt uie, et tres sunt qui gradiuntur per illas, egestas, mediocritas, diuitie; pauper, mediocris et diues. Mediocritas est uia media, que tenenda est, que ducit ad ciuitatem summi regis, a dextris uero et sinistris sunt egestas et diuitie. Mediocritas uero quasi mensura quedam, qua totius bonitatis spatium terminatur, uerbi gratia, cum aliquis a iustitia deficit, sicut de Heli sacerdote legitur, tunc, ut ita dicam, quasi certitudine quadam deficit a mensura bonitatis. Cum  uero usque ad crudelitatem per intemperantiam iustitia protenditur, tunc quasi longitudine quadam, bonitatis excedit mensuram: et hec est mensura sufficiens mediocri, quia nec subtrahit necessaria, nec impendit superflua. Primum igitur beneficium fuit necessaria dare egentibus, secundum uero est mediocri necessaria non subtrahere.



CAP. XI. Quod tolerabilis sit diuiti religio.

Tolerabilis est diuiti religio, portari potest. Iugum taurorum ceruices humiliat; onus quod trahitur, superbiam carnis  domat. Sic iugum Christi ceruicositatem nostram inclinat, ne simus quasi bos cornupeta, qui effundit sanguinem. Onus autem eius carnem nostram macerat, ne lasciuiens in luxuriam defluat, aut uagabunda  insequatur otium. Onus nostrum, uita Christi; doctrina uero eius, quasi iugum nobis imponitur; alterum leue est, alterum suaue. Sed dicet forsitan aliquis: Onus Christi non est leue sed graue, iugum eius non est suaue sed asperum. uita enim Christi est opprobria pati, nichil possidere, affligere corpus, mori pro proximo. Sed cui est hoc onus leue? Audiant cui: Cupio, inquit Paulus, dissolui et esse cum Christo ; et alibi: Castigo corpus meum et in seruitutem redigo, ne cum aliis predicauerim, ipse reprobus efficiar . Mira res. Hec abhorrent quotidie seculares, et hec quotidie patiuntur. Timent opprobria pati pro Christo, pro mundo autem patiuntur opprobria sempiterna. Mori pro Christo pertimescunt, et pro temporali lucro quotidie  moriuntur. Nonne est leue mori pro proximo, et esse cum Christo? Spes muneris laborem imminuit. uere onus leue uita Christi, quia nec multa portat, nec diu portat. Terminus enim mortis prope est, et caret pondere diuitiarum religio, non acquirit cum cupiditate, non possidet cum amore, non dolet si amiserit. Iugum uero Christi suaue est . Doctrina enim eius quasi iugum, quia subiugare solet colla superborum: uinculum uero dilectio. Audi quam suaue iugum imponitur ceruicibus nostris. Dilige, inquit, proximum tuum sicut teipsum ; et alibi: Diligite inimicos uestros, benefacite iis qui oderunt uos . Ecce, fratres, iugum cum uinculo, hoc est, doctrina de  dilectione. Iungit dilectio iugum ceruicibus, quia doctrine tunc iugo subiicimur, quando doctrina cum dilectione recipitur. Iugum uero diaboli grauat et opprimit. Iugum eius peccatum est; uinculum eius consuetudo peccandi; onus quod portatur, pena peccati. Sub hoc iugo tenentur duo, caro scilicet et spiritus. Hoc iugo premuntur diuites: multa enim patitur diuitum superbia, uincula, carceres, frigus, famem quandoque tolerant. Nouimus, fratres, diuitum mensas, nouerunt et aliqui uestrum. Proteruitas acquirit ibidem sibi locum, non simplicitas, quibusdam datur ibi cibus absque potu, et e conuerso. Multi uero ieiuni surgunt a mensa, et tamen leti urbanitate quadam, famem suam consolantur. Iam ceperunt prandia diuitum non precedere cenam:  cena enim diuitum aut tenuis aut nulla. Mensa uero religionis ordinata, sufficiens, non superflua, nullus amittit locum ibi cum rubore, quia omnia disponit humilitas. Ieiunant etiam milites ut aliena bona rapiant; similiter ieiunant scholares ut subtiliores fiant, et nolunt ieiunare ut audiant: uenite ad me omnes qui laboratis et onerati estis, et ego reficiam uos . Dicit Christus, reficiam; dicit homo, deficiam: cui credam? Credo quia qui potuit hominem facere, possit et reficere. uenite, inquit, qui laboratis, laboratis dico in luto et latere . Lutum Aegypti tenax, fetidum, mistum sanguine, lateres eius indissolubiles, igne cupiditatis et flamma libidinis cocti. In his laborant diuites. Labor diuitum grandis, uigilant insidiantes pauperi. Hinc frigus,  hinc tenues panni. Hic lorice pondus sustinet, ille graditur inermis inter tela. Leuior est labor claustri, et tamen timetur. Leuius est pondus tunice quam lorice. Tutius est claustrum quam castrum. Tutior abbatis obedientia, quam regis iussio. Hec inter gladios mittit, illa periculum uitat. Laborant multi, sed non prodest eis. Laborauit Saul et Agag rex Amalech, sed labor eorum cassus. Laborauit Dauid et Salomon, hic pugnando, ille edificando, utilis labor utriusque . Pugnauit Dauid ut uinceret, edificauit Salomon ut requiesceret. Pugnemus cum Dauid, non contra Dauid in Iudea, ut habitemus in Hierusalem cum eo. Multa passus est Dauid. Cum adhuc esset in domo patris sui, uicit leonem et ursum. In exercitu Isrel Goliam interfecit  . Dum uero seruiret Saul et obediret ei egrediens ad imperium regis, cogitabat tamen Saul interficere eum. Porro Dauid obtinuerat gratiam Ionathe, qui nuntiabat ei regis animum . Cum uero mortuo Saule Dauid regnum susciperet impugnatus a filio suo Absalon, cum senioribus populi fugiendo periculum uitauit, nec exoptauit filii mortem, sed et filium et regem mortuum planxit . Patet moralis sensus. Dauid enim, cum puer esset in domo patris sui, uicit leonem et ursum: hoc autem fit cum aliquis adhuc positus in seculo, superbiam ac luxuriam in se destruit. Post hec in exercitum Isrel ueniens Goliam interfecit, id est, congregationi fidelium fratrum adiunctus, diabolum superat. Obediens fit  prelatis licet peruersis, et hoc est ingredi et egredi ad imperium Saulis. Inquietatur a Saule Dauid, sed Ionathe gratiam obtinet qui consolatur eum, quia Spiritus sancti donum habet a quo consoletur: hoc enim interpretatur Ionathas columbe, id est Spiritus donum. Mortuo Saule Dauid quem elegerat Dominus, a populo sublimatur in regnum, quia qui humiliter subesse didicit, ad prelationis honorem erigitur. Persequitur Absalon patrem, multa enim prelati a filiis spiritualibus patiuntur. Plangit Dauid persequentem filium, quia quilibet pater spiritualis de peruersitate filiorum  contristatur. Tres planxit Dauid, filium, amicum et hostem, id est, Absalon, Ionathan et Saulem. Implet  Dauid omnem legem, scilicet naturalem, scriptam et euangelicam: naturalem, cum plangit filium; scriptam, cum dolet pro amico, id est, pro Ionatha; euangelicam cum plangit hostem, id est, Saulem. Qui talis est non abhorret claustri laborem, sed saltat cum Dauid nudus ante arcam . Labor claustri tolerabilis est, quia mediocritas laborem temperat, nec aufert diuiti nisi superflua. Religio quod nocet aufert, quod necesse est ministrat, et ideo tolerabilis est diuiti.



CAP. XII. Quod larga sit infirmis religio.

Larga est infirmis religio. Quatuor autem sunt infirmitatis species. Quidam enim sunt qui infirmantur ex senio, alii uero ex membrorum lesione, alii ex infirmitate ad tempus recedente, alii uero continuo  detinentur languore. Sunt autem aliqui quorum senectus est garrula, iracunda, plena prouerbiis, fabulis uacans, et licet oculus eorum cecutiens tenebrescat, licet manus tremebunda cesset ab opere, licet officium suum pes ignoret, licet totus corpore et animo curuus incedat, tamen, ut ait beatus Augustinus in libro De duodecim abusionibus seculi, cum de sene irreligioso loqueretur, cor et lingua eius non senescunt. Hi sunt qui gloriantur cum male fecerint, qui gloriantur se fuisse diuites, bella principum secularium non pacem sanctorum recitant, ad causas uocari uolunt quia preterita nouerunt. Tales accusarent Susannam, si laudare uelles, et laudarent Iezabel mulierem fornicariam, et ideo iudicium eorum reuertetur in caput suum: et descendet  angelus Domini ut secet eos medios . Sunt et alii qui, cum terram non uideant oculis, mente celum considerant, qui licet pedibus offendant, licet toto corpore nutent, non offendunt tamen lingua, non nutant animo, tacent noxia, quod instruit narrant, hominem interiorem labori supponunt, cum non possint exteriorem supponere. Instant orationi, recogitant omnes annos suos in amaritudine anime sue, et ideo renouabitur ut aquile iuuentus eorum . Illorum uero qui membrorum lesionem siue molestiam corporis sui, siue languorem patiuntur: sunt quidem egre ferentes corporis anxietatem, consulent medicum, si statim non conualeant, irascuntur infirmitati, desperant de sanitate. Sed quid dicam, fratres, de iis? Dolorem  capitis non patiuntur benigne, et pro Christo capitis tormenta quomodo sustinerent? flagellum timent, et quomodo pro Christo capitis abscisionem paterentur? Sunt alii qui non seruiunt carni, sed uolunt ut seruiat caro spiritui, qui non querunt medicum nisi Christum, clamant cum propheta: Sana me, Domine, et sanabor : soli portant infirmitatem suam, quia non inquietant aliquem querimoniis, non sunt querulosi, sicut illi de quibus locuti sumus. Quatuor sunt unde conqueruntur infirmi, scilicet de infirmitate, de medicina, de cibo, de ordine. De infirmitate ideo quidam conqueruntur, quia pondus infirmitatis inuiti portant. Alii uero sunt qui conqueruntur, eo quod fratrum labori  interesse nequeant. De medicina uero quod non subueniatur eis, ut ipsi dicunt, caritate fraterna, quidam conqueruntur. Alii quod dispendium patiatur Ecclesia pro infirmitate eorum, contristantur. De cibo autem quidam querimoniam faciunt, eo quod non sufficienter uel quomodo uel quando uolunt ministretur eis. Alii uero dolent eo quod delicata comedant nichil operantes, et quod aliquis eis seruiat et ipsi nulli seruiant. De ordine autem quidam conqueruntur, imputantes ordinis grauitati infirmitatis sue causam, et sic quod bene egerant, male perdunt. Sunt autem alii qui ideo conqueruntur de ordine, quia a conuentu fratrum separati delicatius tractentur. Si autem a lectulo, fratrum in choro psallentium uoces audierint, tunc psalmos ruminant,  orantes in cubiculo cordis clausis ostiis: et licet totam noctem peruigilem duxerint doloribus suis agitati, illos tamen beatos iudicant qui per partem noctis Deo seruientes laborabant. Spondam lectuli non egrediuntur: et tamen illos qui tedium claustri benigne ferunt, felices esse putant, nichil de ordine implere se fatentur; sed, nisi fallor, implent totum. Infirmitatis claustro coarctantur, disciplinantur anxietatum uirgis et spinis dolorum; ieiunant, uigilant, laborant; quia cibum, somnum, quietem infirmitas negat: et tamen si paretur lectulus suauior, si cogantur sine caligis dormire, quasi aliquid criminale fecerint, in huiusmodi uitam timent finire. Tales indigent consolatione, ne molestia corporis uel interioris hominis afflictione deficiant. Audiant  isti quid dicat angelus Petro: Precingere, et calcea te caligas tuas . Unde Beda super actus Apostolorum: Tunice, inquit, sibi Petrus ligamenta propter rigorem carceris ad horam relaxauerat, ut tunica demissa circa pedes, frigus noctis utcunque temperaret, exemplum prebens infirmis, quod cum molestia corporali uel iniuria tentamur humana, liceat nobis aliquid de nostri propositi rigore relaxare. Utantur igitur sapientium consilio, ne deficiant, scripta enim sunt ad nostram doctrinam. Hec sunt que de infirmitatis diuersitatibus, utcunque diximus; nunc quomodo infirmis sit larga religio, breuiter ostendamus. Ait beatus Benedictus: Super omnia et ante omnia, agenda est cura infirmorum. Ecce quomodo larga est religio infirmis. Ante  omnia inquit: hoc est uelocius quam alicui de omnibus fratribus, debet infirmo fratri parari quod postulat. Super omnia, id est, abundantius, quam ceteris, ut si dentur aliis necessaria, infirmis plura et delicatiora querantur; plura, ut ex multis aliquid placeat, delicatiora, ut cum gustauerint, reficiantur ex aliquo.



CAP. XIII. Quod compatiens sit delicatis religio.

Delicatis est compatiens religio. Quatuor sunt delicatorum species, scilicet uoluntate, usu, genere et natura. uoluntate delicati sunt illi qui cum grossioribus cibis uti possunt nolunt; sed diuersa et exquisita fercula querentes, respondent uentri et petenti obediunt. Respondeo, fratres mei, et ego uentri:  et si clamauerit, non pane sed uirga compesco, id est, non saturitate sed abstinentia. Sicut enim pater filii lenocinantis prauos mores uirga castigat, sic per abstinentiam uentris et gule uoluptuosus restringitur affectus. Sollicitum me reddit cura uentris, nunc hos, nunc illos exoptans cibos. At ego illi: Quid petis, uenter? Num mihi soli quandoque fercula plura parabuntur? et unum multis fratribus dabitur? multis unum, et uni plura? Absit! Quid ergo? Necesse est igitur, ut non ad ingurgitationem uentris, ut ait beatus Gregorius, utamur; sed discamus satiari et esurire, et abundare et penuriam pati cum beato Paulo , ne plus carni tribuamus quam necessitas petat, et sic excludatur delicata uoluptas. Usu uero delicati sunt multi, licet sint de  plebe: qui cum in seculo essent, seruiebant uentri; in Ecclesia uero positi, usum soliti cibi mutare nolunt, ne sequatur infirmitas. Infirmitatem timent, et anime sue mortem inferunt. Impossibilitatis sue, usum uite precedentis esse causam testantur; sed, ut dici solet, malus usus abolendus est. Genere delicati sunt filii nobilium: qui, sicut fuerunt in seculo nobiliores dignitate generis, ita in conuentu fratrum nobiliores haberi uolunt ciborum lautitiis. Sepe tamen nobiles genere, nobiliores sunt boni processu operis. Iactant se non esse delicatos, humiles sunt uerbo, uestitu et opere, amabiles ad societatem, tractabiles si corrigantur, honesti consilii, fratrum consolatores. Hi sui generis auctoritatem non pretendunt, ut honorari queant in Ecclesia,  non de parentum suorum dignitate gloriantur, sed occultant causas superbie, ne pes eorum labatur in uitium. Natura uero delicati sunt, quorum complexio talis est, ut pondus laboris, ieiunii et uigiliarum ferre non ualeat, qui etiam cibos exquisitos fastidiunt, qui sunt oneri sibi, qui calore solis dissoluti, cito lassantur, et frigore statim torpescunt. Tales etiam quosdam de populo natura plasmauit. Omnibus his compatiens est religio. Est et uera, et falsa compassio, utraque tamen tribus modis fieri solet, scilicet ore, corde et opere. Ore ficta compassio fit, quando aliquis flebilibus uerbis damnum alterius consolatur. Corde uero, quando aliquis, qui abundat diuitiis, alicui oppresso egritudine uel egestate occurrit, et pietate motus, compatiendo mentis affectum  inclinat; transiens autem non succurrit egenti. Hec compassio sterilis concepit, sed non peperit. De conceptu enim uere compassionis solet nasci eleemosyna, sed tanquam uenefica mulier auaritia iugulat partum, ne prodeat in lucem. Hec eleemosyne fructum impedit, et conceptum compassionis de semine pietatis prolapsum, a corde hominis uelut a matrice mulieris mortuum eiecit. Illa que ore fit tantum, adulatoria est, hec autem sterilis nuncupatur. Sequitur alia, que multa tribuit sed ideo ut laudetur, aut plus recipiat. Hec pondus uere compassionis non portat, sed uane glorie leuitate sustollitur, nec compatitur sed gloriatur, et ideo superbia uocari potest. Sic una earum adulando dicit se  amicam esse; alia uero fingendo lacrymas, etiam sapientes decipit; tertia uero multa tribuens, maiora recipit. Accipiuntur et he tres in bonam partem compassionis species: cum aliquis fratrem suum benigne consolatur, uel quando uere compungitur corde, aut pauperi quando miseretur et commodat, nec retributionem sequitur, sed solo pietatis affectu trahitur ad munus. Una ex istis consolatoria; altera est pietatis; tertia est refectionis. Sunt quidam qui compatiuntur sibi, quidam compatiuntur fratri, quidam uero magistro. Primum modestie est, secundum dilectionis, tertium prudentie. Quosdam uerecundia siue desiderium carnis affligende reprimit, ne carnis indigentie et necessitati compati uelint, qui si modesti essent, compaterentur sibi, ne  interficerent ciuem. Alios uero cogit dilectio compati fratri suo; sed quia non habent unde compassionis opera compleant, prelatis  qualis sit et quid possit frater ille, diligenter intimant. Compatiuntur et magistro, ne qui preire debet, deficiat in uia. Unde quidam usus inoleuit in conuentu quorumdam fratrum, ut aliquem de fratribus abbati suo preponant, cui obediat in agenda sui cura, ut cum uisum fuerit fratri congruum, abbatem suum in esu carnium seu in aliquo tali sibi ipsi condescendere faciat, ne rigor prelationis frangat humanam fragilitatem, et hec est compassio prudentie. Tria sunt per que probatur uera compassio, scilicet occulta beneficia, paupertas et mors. Beneficium enim si  impendatur occulte, humane laudis fauorem exstinguit. Quando autem pauperi miseretur aliquis, temporalis remouet spem retributionis. Cum pro proximo mortem pati non renuit, amorem mundi non preponit. Hec sunt enim tria illa que solent eneruare compassionis membra, humanis fauor, temporalis retributio et amor mundi. Qui mortem patitur pro proximo, uere compatitur, sic Christus pro nobis passus est, quia uere compassus est.



CAP. XIu. Quod moderata sit religio fortioribus.

Fortioribus moderata est religio. Tenendus est in omnibus modus, quod enim excedit modum, excedit et uires. Modus seruat rem incolumem, quam immoderatio confundit. Modus equa lance librat onera  fortiorum sicut debilium, ne grauentur fortiores, aut debiles opprimantur sub onere. Tres sunt enim species fortium. Sunt enim quidam fortes animo, alii uero corpore, alii scientia. Scientia sunt fortes quidam, qui licet diligentis affectu animi careant, licet fortitudo corporis non suppetat ipsis, tamen rationabili quadam scientia  inclinant animi rigorem, et corpus cogunt seruire suo Creatori, onera fraterna consolando portant, corruentes alleuant docendo, et si corruerint ipsi, cito resurgunt, ne scandalum generent, quia sapientes sunt. Duo grauia portant, animum uidelicet labentem, carnemque infirmam; tegunt occulta cordis et animi, et regunt opera carnis sola discretione: et  sic discunt bene amare, quia sciunt bene operari. Corpore sunt fortes, quos natura solidauit ad tolerandos labores, quorum quidam quod prosit operari possunt, sed nolunt; alii possunt, et uolunt; alii uero plus uolunt quam pati possunt. Potuit sed noluit bene operari Golias, cum esset corpore fortis. Potuit et uoluit seruire Dauid Creatori suo. uolunt plusquam pati queant ipsi iusti quandoque, qui sic edomant carnis superbiam, ut uirtus deficiat cum laborare uelint: si ieiunant, stomachus languet; si legunt, uertiginem; si quid laboris agunt, capitis dolorem patiuntur. Et hoc ideo quia habuerunt zelum, sed non secundum scientiam. Sunt enim quedam in quibus maxime debet haberi scientia, scilicet ieiunium, uigilie et abor. Nisi enim labori succedat  quies et refectio, non potest humana natura laborem tolerare, sed moderatus labor, et abstinentia cibi delicati, et statute a sanctis Patribus uigilie, corpori et anime medelam conferunt sanitatis. Qui autem sic uiuunt, fortitudinem et anime et corporis habent secundum scientiam. Sunt autem alii qui corpore fortes, debiles autem animo, parcunt sibi, seipsos amantes, sectantur otium, uacant fabulis. Tales accusantur de furto, de rapina, de mendacio. Fures sunt quia communi necessitati subtrahunt quod commune fecerant cum renuntiarent mundo, seipsos abnegantes. Raptores sunt coram Deo, quia, eo uidente qui nouit abscondita cordium, communi uite quod sciunt aut possunt uiolenter auferunt. Mentiuntur autem coram Deo et hominibus,  quia quod uouerant reddere possunt, sed nolunt. Sic igitur coram fratribus suis fures, coram Deo raptores, coram hominibus et coram Deo mendaces sunt. Decipiunt ergo fratres ignorantes quod possint, offendunt Deum, oculis cuius nuda et aperta sunt omnia , non Deo reddunt quod coram fratribus uouerunt. Hoc est enim proprium furti, rapine et mendacii, ut unum occulte, alterum aperte, tertium uero aliter quam promittitur eueniat. Restat nunc ut de illis qui sunt fortes animo, aliquid dicamus. Sunt enim quidam fortes, alii fortiores, alii fortissimi. Fortis Tobias , fortior Iob , fortissimus Abram . Duobus modis probatur animi fortitudo, cupiditate scilicet et carnalitate.  Non cessit Tobias cupiditati, quando Gabelo consobrino suo egenti pondus argenti commisit, nec plus amauit pecuniam quam proximum. Amisit Iob substantiam, sed quid ait: Dominus dedit, Dominus abstulit; sicut Domino placuit, ita factum est. Sit nomen Domini benedictum. Dimisit Abram quod possidebat et obediuit uoci Domini, non coactus sed sponte. Tobias commisit, Iob amisit, Abram dimisit; hic pecuniam, iste substantiam, ille terram, domum et cognationem; unus in spe, alter patienter, alius uero sponte; primus egenti compatiendo, secundus uero patienter tolerando, tertius iubenti obediendo. Sic non cedunt cupiditati, que in tribus consistit, id est, in amore possidendi, in dolore amittendi, in coactione deserendi. Sed similiter expellunt tres  tria, quisque suum, nec cedunt carnalitati. Non plus enim amauit Tobias filium quam debuit, nec carnalitatem preposuit sed supposuit spiritualitati, presentem filium bona docuit, orabat pro absente . Iob uero de morte filiorum non doluit plusquam necesse fuit, pro morte eorum lacrymas fudit, reddens proximo compassionis debitum. Cum uiuerent autem, consurgens Iob diluculo, offerebat per singulos holocausta, et sic faciebat Iob cunctis diebus . Abram uero non tantum Ismelem expulit, sed etiam Isaac, quem in senectute sua de sterili coniuge genuerat, qui erat amor patris  matris solatium, gaudium utriusque : illum dico talem, ad immolandum Deo obtulit. Sic, fratres, debemus esse animo fortes,  ut Tobias. Si loquatur aliquis nostrum cum amico suo, doceat eum bona; si uero absens fuerit, oret pro absente. Si autem fortior esse uoluerit, cum auferuntur sua, non persequatur hostes. Non enim Iob persecutus est hostes Chaldeos cum auferrent sua. Tribus modis persequimur hostes, scilicet manu, lingua et animo. Manu persequimur hostes, quando illud quod ui raptores abstulerant, ui recuperamus, contradicente Apostolo, qui dicit: Ne repetas tua. Qui enim repetit cum litigio, male repetit . Lingua persequimur, quando conquerendo siue accusando apud potentiores ut nostra recipiamus proximos nostros licet mali sint, sub articulo mortis uinctos relinquimus, non dantes locum ire, ut ait Apostolus, sed uindicantes nosmetipsos . Animo autem  persequimur, quando hoc quod ui aut circumuentione non possumus, odio et proteruitate misere mentis persequi non desistimus: quod Apostolus prohibet dicens: Cum omni, inquit, pacem habentes . Quid ergo, fratres, dicam de iis qui pro boue aut asino proximum persequuntur? Quid facerent, si mortem filii nuntiares? Et quid si septem filiorum, sicut Iob nuntiatum est, autumares euenisse? Instruit igitur beatus Iob claustrales de patientia, qualiter damna rerum temporalium sustinere debeant, qualiter pro morte amicorum carnalium dolere conueniat, utrumque benigne portans, qui nec pro damno rerum persecutus est hostem, nec pro morte filiorum ad odium  cor inclinauit. Qui uult autem fortissimus esse sicut  Abram, qui non amisit sua, sed dimisit; qui non amauit filium suum ut Dei Filium offenderet, talis dico renuntiet omnibus que possidet, et immolet gladio uerbi Dei illos quos carnaliter diligebat uel carnali amabat affectu. Fortissimus Abram, sed beatus Laurentius fortior fortissimo. Audiamus qualiter Abram sua dimisit, Laurentius sua dispersit et dedit pauperibus . Abram filium suum Deo obtulit. Laurentius seipsum pro Filio Dei; hic ignem parat, colligat filium, gladium euaginat, sed angelum audit prohibentem ne perficiat, ille ad ignem positus Christum predicat, carnifices urgentes, carbones ministrantes uerbis non exasperat, efficitur holocaustum Domino, id est totum incensum,  intus igne caritatis, exterius uero flamma tribulationis. Hic quia obediens efficitur, filium recipit incolumem, ille quia perseuerat in tormentis, a Dei Filio recipitur ad salutem. Hec est fortitudo caritatis. De hac scriptum est: Fortis ut mors dilectio , et ut uerum fatear, fortior dilectio. Nihil enim separat a caritate Christi. Sunt igitur, ut supra diximus, tres species fortium, corpore scilicet, et animo, et scientia. In his autem consistit fortitudo totius religionis. Qui scit enim et uult et potest bene operari, si modum teneat, perfectus est.



CAP. Xu. Quod penitentibus sit misericors religio.

Penitentibus est misericors religio. Tribus modis penitet homo: ore tantum, aut corde tantum, aut  ore et corde simul. Saul ore, Petrus corde, Dauid ore et corde simul penituit. Tria commisit Dauid erga seruum suum Uriam, scilicet perfidiam, homicidium, adulterium cum uxore eius; et tamen accusante Nathan propheta, semetipsum iudicauit in corde et uoce dixit: Peccaui Domino. Quia corde penituit audiuit ab eodem, Dimissum est peccatum tuum . Ter negauit Petrus, et tamen respexit eum Dominus, quia fleuit amare , lauit enim lacrymis fede contagia lingue. Tribus modis peccauit Saul: per superbiam, per inobedientiam, per excusationem peccati. Per inobedientiam, peccauit, quando peccatores Amalech non interfecit, quod preceperat Dominus, sed uersus ad predam fecit malum in oculis Domini . Per excusationem  peccati peccauit, cum diceret Samuel: Que est hec uox gregum que resonat in auribus, aut armentorum quam ego audio?  et ait Saul. De Amalech adduxerunt ea, pepercit enim populus melioribus ouibus et armentis, ut immolaret Domino Deo tuo, reliqua uero occidimus . Seipsum Saul excusat, sed populum accusat. Populus, inquit, pepercit, quod Dominus non precepit; nos autem reliqua occidimus, quod preceperat Dominus. Unde Beda super Samuelem: Saul, inquit, ea que, Domino iubente, occisa sunt, se cum populo occidisse, his uero que contra interdictum eius reseruata sunt, non se, sed populum pepercisse testatur. Per superbiam peccauit, cum demum diceret Samueli: Peccaui,  sed nunc honora me coram senioribus populi mei et coram Isrel . Immoderata Saulis superbia, sed moderata Samuelis humilitas. Honorari reprobus querit, et honorat propheta reprobum. Sic etiam nostris temporibus inueniuntur multi, qui a magistris spiritualibus redarguti, penitentes ore tantum, timent honore priuari. Si quidem inter nos tales uidemus, aut pati nolumus, aut accusamus, quia incorrigibiles. Samuel autem non tantum patitur, sed etiam honorat. Unde Beda super Samuelem: Nos quoque in exemplum beati Samuelis decet ergo tales modeste agere. Neque eos oportet traducere, quos incorrigibiles et diuino iudicio non dubitamus damnandos, maxime illos quos aliquo gradu ecclesiastico  cognouerimus insignitos. Sunt enim multi qui detrahunt prelatis, qui quamuis detrahant eis, uellent tamen esse quod illi sunt. Si autem contingat quod uolunt, illis quod iudicaueuerant, meliores non sunt. Sicut igitur diximus supra, peccauit Saul per superbiam, per inobedientiam, per excusationem peccati, superbieque diaboli, preuaricationis Ade, excusationis Eue particeps efficitur. Adam contra Patrem, Eua contra Filium, diabolus contra Spiritum sanctum peccauit. Adam Patris bonitatem, Eua Filii sapientiam, diabolus Spiritus sancti benignitatem accusauit. Adam Patris bonitatem, cum diceret: Mulier quam dedisti mihi, seduxit me . Eua Filii sapientiam redarguit, quod non sapienter egerit, quia posuit  serpentem in paradiso a quo decepta est. Diabolus autem benignitatem Spiritus sancti ignorat, dum desperando de uenia in delicto maximo perseuerat, id est, in superbia. Unde Psalmista: Et emundabor a delicto maximo . Ubi beatus Augustinus: Delictum, inquit, maximum, est superbia. Hi tres sunt qui testimonium dant aduersus Saul in celo, scilicet Pater et Filius et Spiritus sanctus: Pater qui est ueritas, de mendacii excusatione; Filius, qui est Patri obediens usque ad mortem , de inobedientia; Spiritus sanctus, de perseuerantia peccati testimonium proferunt. Cauendum igitur nobis est, qui culpas nostras excusamus, qui sumus inobedientes et superbi, ne aduersum nos dent hi tres testimonium in celo. Superiori  non obediuit Saul, nec pepercit inferiori, sed sibi, dum populum sibi subiectum accusat, dum seipsum excusat et recusat preceptum Samuelis. Contra superiorem enim peccat, id est contra Samuelem, quicunque laicus sacerdotem dehonestat. Dignius est enim sacerdotium regno. Quod in Passione Domini figuratum nouimus esse per seruum pontificis, cui Petrus abscidit auriculam, huic nomen erat Malchus , quod interpretatur rex. Seruiebat enim Malchus pontifici, quia dignius est sacerdotium regno. Mirantur aliqui, forsan dubitantes de damnatione Saulis, hoc quod diximus. Legant Hieronymum contra Iouinianum, et inuenient ibidem tres hominum ordines, arietes scilicet,  oues et hedos. Inter arietes Dauid numeratur, inter oues Ionathas, inter hedos Saul. Ad sinistram ergo Saul, quia hedi ad sinistram; Ionathas ad dextram, quia inter oues reperitur. De illo dicit ibidem Hieronymus, quod amore prophete dignus erat.

Redeamus nunc ad propositum nostrum, et uideamus quomodo penitentibus sit misericors religio. Tribus modis penitet homo, et tribus miseretur Deus. Peccantem exspectat, desperantem consolatur, et congaudet penitenti. Peccantem reuocat dono gratie, desperantem consolatur per spem uenie, penitentem roborat ex promissis glorie. Miseretur et homo homini tribus modis: Miseretur enim prelatus discipulo, discipulus prelato, et discipulus quandoque discipulo. Miseretur quandoque prelatus  discipulo, dum peccantem uerbis benigne corrigit, desperantem ad spem per exempla misericordie erigit, et correctum post commissa diligit. Hec ideo dico, quia nonnulli sunt qui, cum aliquem familiarem habeant, si peccet, despiciunt, et hoc, quod peius est, fatentur quod non diligant eos sicut prius. Peccauit Petrus, sed Christus eum non despexit, sed respexit et dilexit. Miseretur et prelato discipulus tribus modis: dum irato non resistit magistro, aut peccanti non detrahit, uel peruersum patitur. Iratum enim Saul fugiebat Dauid, purgantem in spelunca uentrem, cum posset, non occidit, peruersumque passus est quandiu uixit . Miseretur itidem discipulus discipulo, dum peccanti orando compatitur, aut quando inter se et illum  corripit, aut quando peccanti in se benigne dimittit.



CAP. XuI. Quod peruersis seuera religio.

Peruersis est seuera religio. Seruat enim honestatem seueritas, leuitatem castigat, timetur ab indoctis: ipsa est decor senum, iuuenum uirga, ornat prelatorum personas, colorat speciem uirtutum. Sicut enim rubor mistus candori, si competenter disponatur, faciem gratam reddit aspicientibus, sic seueritas mista rectitudini, si dulcedine condiatur, uultum religionis decorat. Dulcedo prelati ad penitentiam trahit, peccantem discipulum seueritas corrigit, rectitudo dat legem delinquenti. Sic nec seueritas leuitatem patitur, nec dulcedo dissolutionem,  nec rectitudo lineam iustitie transgredi permittit. Unde Psalmista: dulcis et rectus dominus . uolunt quidam esse seueri, sed nesciunt et dum uolunt esse seueri, crudeles efficiuntur. Iram pro seueritate, amaritudinem pro dulcedine, pro rectitudine crudelitatem ostendunt, et sic confunditur uultus religionis, ubi ex flamma crudelitatis ignescunt oculi, pallor miscetur liuori, quia procedunt ex ira et amaritudine. Ira prelati peccantem turbat, amaritudo persequitur, crudelitas affligit. Ira prelati casum dat peruerso, iustum uero prouocat ad iram. Due sunt species peruersitatis, scilicet aperte et occulte. Sunt quidam adeo peruersi, ut quod ipsi male operantur, defendant aperte; quod autem bene alii faciunt, detestentur et impugnent. Incorrigibiles  sunt: hoc solum quod uolunt, esse bonum credunt; obedientiam autem nunquam aut negligenter implent, humiles fratres prouocant, turbant silentium: Talium figuram gestabat Philistheus ille, qui egressus de castris philisthiim, prouocabat filios Isrel . Cuius magnitudo et amorum diuersitas, moraliter statum peruersorum  et qualitates morum designant. Ad hunc Philistheum expugnandum uenisse Dauid legitur. Sed hoc bellum tribus modis fit: historialiter scilicet, mystice et moraliter, id est, inter Goliam et Dauid, inter Christum et diabolum, inter quemlibet iustum et aliquod diaboli membrum. Precessit in re, contigit in mysterio, habetur et nunc in moribus. Cum igitur mitteretur Dauid  a patre suo Isai ad uisitandos fratres suos, qui erant in exercitu Isrel: miserat enim eum, ut narrat historia, pater suus dicens: Fratres tuos uisitabis si recte agant et cum quibus ordinati sunt disce. uenit ergo in Magala ad exercitum; qui egressus, uociferatus erat in certamine. Direxerat enim Isrel aciem, sed et Philisthiim ex aduerso fuerant preparati: et cucurrit Dauid ad locum certaminis, interrogans si omnia recte agerentur erga fratres suos. Cumque adhuc loqueretur Dauid, apparuit uir ille spurius ascendens Goliath nomine, Philistheus de Geth ex castris Philisthinorum . Fratres tuos uisitabis si recte agant, dicit historia, et cum quibus ordinati sunt disce. Et Dominus in carne ueniens uisitauit nos, diligenter queque recte agere, uel cum quibus ordinate  uiuere debeamus, docens. Quod et moraliter quotidie euenire cernimus, dum prelati quique subiectos suos rectitudinem bone operationis docent, uel cum quibus ordinem bene uiuendi tenere debeant, instruunt, ne, cum peruerso peruersus, uel cum tepido fratre nouiter conuersus societur. uenit Dauid ad exercitum Isrel: et inuenit eos uociferatos ad prelium, et Philisthiim ex aduerso preparatos. ueniunt et inueniunt prelati quandoque fratrum discordiam. Et cucurrit Dauid ad locum certaminis, et interrogabat si omnia recte agerentur erga fratres suos. Currunt prelati tam mentis affectu quam gressibus pedum, solliciti de salute suorum, inuestigantes si recta sunt opera eorum, an adhuc corrigenda uideantur. Inquirunt mores, discunt uisu et auditu que sit discordie  causa. Unde Beda super Samuelem: Nunc quoque, inquit, per sua membra Dominus idipsum agere non cessat, cum bonos a malis discernens, his sua munera partitur, illos dimittit inanes. Cum adhuc loqueretur Dauid, apparuit ille uir spurius ascendens, Goliath nomine Philistheus de Geth et castris Philisthinorum. Loquente uero aliquo iusto et docente que recta sunt, et inquirente quid noceat, apparet ille spurius, id est, diabolus in corde alicuius descendens. Unde? A cogitatu maligno ad uerba conuicii, a uerbis conuicii ad opera peruersa. Goliath nomine, id est, reuelatus. Quibus? Illis qui dicere possunt: Non enim ignoramus cogitationes eius. Philistheus de Geth. Philistheus, cadens potione  interpretatur. Cadens ab altitudine superbie, potione desperationis imbutus, et oblitus misericordie. Geth, quod interpretatur torcular, Beda attestante, aptissime multitudinem prauorum designat, ciuitatem uidelicet diaboli, ad bonorum in seculo tormenta semper exercitatam. Sicut enim in torculari premitur uua, premitur et exprimitur, separatur uinum ab acinis, uinum transit ad conuiuium Domini; acinis autem datur locus in sterquilinio, sic a multitudine prauorum iusti calcantur; et sicut in torculari ab acinis uinum separatur, sic in tribulatione probantur iusti, iniusti autem tempore tentationis recedunt. De Geth igitur Philistheus erat, unus de multitudine prauorum. Et cassis erea super caput eius, et lorica hamata induebatur; et ocreas  ereas habebat in cruribus, et clypeus eius ereus tegebat humeros eius. Cassis, lorica, ocree et clypeus, diuersa defensionis sunt genera, quibus sui ipsius  diabolus stultitiam defendere conatur. Moraliter autem peruersi casside caput tegunt, dum peruerse actionis intentionem laudant. Sinistrum uero latus obumbrant clypeo, dum sinistram praue actionis excusant partem. Ocreas habent in cruribus, que est quasi extrema pars corporis, quia usque ad finem in obstinatione perseuerant. Lorica induuntur, qua totum tegitur corpus, quando totam defendunt actionem. He siquidem species armorum ex ere facte perhibentur esse, metallo uidelicet ceteris amplius canoro. Quia quidquid agit peruersus, non humili confessione  profitetur, nec ratione ueritatis, sed clamoso strepitu secularis eloquentie defendit, et per exempla reproborum confirmat. Unde sequitur, et armiger eius antecedebat eum. Armiger Golie quilibet reprobus esse potest, exempla cuius antecedunt et adiuuant ad confirmandam peruersorum malignitatem. Ex his auctoritas trahitur, ex his sumuntur defensionis arma, et hec est peruersitas aperta. Unde sequitur: Stans clamabat aduersus phalangas Isrel. Stans clamat, quia in elationis monte peruersus positus, uoce detractionis, blasphemie, et scandali humiles fratres qui Deum mente considerant, prouocare non cessat. Sic igitur peruersitatis caput, est intentio praue actionis; sinistrum latus, pars sinistra; crura, finis actionis;  corpus, actio tota; cassis uero, intentionis commendatio; clypeus, sinistre partis excusatio; due ocree perseuerantia et obstinatio; lorica, totius actionis aperta defensio. His armis cognoscitur Philistheus, cum procedit ad prelium. Sunt autem alii quorum peruersitas est occulta, qui consilio suo fratres promouent ad iram, excitant ad rixas, qui consilio suo faciunt insurgere Absalon contra Dauid, id est, filios spirituales contra eorum patres ad discordiam promouent, qui machinantur ut moriatur Dauid in castris, sicut de Achitophel legitur . Sed utriusque seuera debet esse religio, ut aperte peruersis resistat in faciem, et occultorum consilia mutet. Sic Dauid Philisthei frontem lapide comminuit,  sic Chusi consilium destruxit Achitophel. Frons Philisthei est cognitio peruersitatis. Percutitur ergo Philistheus in fronte, quando peruersitas insipientis agnita, reuerberatur a sapiente. Chusi autem interpretatur silentium; Achitophel uero ruina fratris. Destruxit ergo consilium Chusi consilium Achitophel; quia per silentium, eorum qui sunt quasi ruina fratrum, annichilatur consilium. Prouidet Chusi ne turbetur exercitus Isrel, quia per silentium, impetus et incursus sermonum a conuentu fratrum Deum uidere cupientium rationabiliter arcentur. Hec duo ad seueritatem, rarus scilicet sermo et rigor sermonis, pertinent. Rarus enim sermo concordiam seruat, rigor sermonis corrigit emendanda. Affabilis est seueritas non garrula, asperitatem  monstrat, sed non est litigiosa. Seueritas a crudelitate differt; hec corrigit, illa cruciat; hec iustis conuenit, illa peruersos comitatur. Minatur seueritas, sed non maledicit. Maledixit Philistheus Dauid, sed non maledixit Dauid Philistheo. Tu uenis, inquit, ad me cum gladio et hasta et clypeo, ego autem uenio ad te in nomine Domini exercituum . Maledicunt Philistheo multi, nec ueniunt ad eum in nomine Domini. Maledicit ille Philistheo qui, cum ad aliquem cadentem potione diaboli properat corrigendum, non humilitatis uerba sed superbie, non exhortationis sed iracundie, non blandimenta sed opprobria profert. Nec uenit in nomine Domini ad Philistheum, qui religioni uel nobilitati sue, seu etiam scientie litterarum, qua preualet, et non  diuine gratie tribuit quod peruersum corrigit. Sic multi ueniunt, et ideo non tradit Deus Philistheum in manus eorum. Quod non maledixit Dauid Philistheo, benignitatis est; quod Deo ascripsit sui aduentus efficaciam, humilitatis; quod autem minatus est, seueritatis. Sed quid minatur? Auferam, inquit, caput tuum a te, et dabo cadauera castrorum Philisthiim auibus celi et bestiis terre . Caput Philisthei, diabolus dicitur; cadauera uero castrorum Philisthiim, carnales affectus reproborum  moraliter designant. Cadauer est quasi caro data uermibus. Sicut enim caro putrida uermibus nutrimentum prestat, sic carnales affectus cogitationes peruersas nutriunt. Aues celi illos designant, qui alis contemplationis ad cogitanda  celestia subleuantur. Bestiis terre coapiantur illi qui terram suam nouerunt excolere, qui necessitati fratrum terrena ministrant, rei familiaris curam gerentes, quos alibi designant Rachel et Lia , Martha et Maria . His auibus celi et his bestiis terre cadauera castrorum Philisthiim, id est, carnales affectus reproborum, dantur ad corrigendum. Sic igitur corrigit aperte religio peruersos, sic occulte peruersorum prouidet consilio.



CAP. XuII. Quod bonis sit optima religio.

Bonis est optima religio. Bonos facit rerum distributio, meliores mundi renuntiatio, optimos autem, religionis cohabitatio. Mundus bonis est pessimus,  religio uero bonis et malis est optima. Facit enim quandoque de malo bonum, de bono meliorem, de meliori optimum, et hoc fit quando uisitat impium Deus. Unde Psalmista: uisitasti terram et inebriasti eam . uisitat Deus et bonam et malam terram, terram meliorem, et terram optimam. Per timorem terram malam uisitat, bonam per incipientem caritatem, meliorem per abundantem, optimam per perfectam. uisitat Deus terram malam, quando aliquis timore iudicii compungitur, et ab illicitis abstinet. Bonam uero per incipientem caritatem uisitat, quando sua distribuit aliquis, renuntiat mundo, mutat habitum, tenet pacem cum fratribus suis, nisi calumnietur ab aliquo; si autem calumnietur, calumniam non patitur, sed adhuc leuiter  turbatur, irascitur et odit. Claustri tedium non equanimiter portat, uilitatem et identitatem ciborum abominatur. Cibus uero anime, quod est uerbum Dei amarus uidetur ei, si aliquoties arctius corrigatur. Sic filii prophetarum cum uenissent ad domum Elisei, precepit Eliseus coquo suo ut refectionem eis pararet. Cum autem gustassent illi pulmentum in herbis coctum, et inuenissent amarissimum, ceperunt clamare: Mors est in olla homo Dei, mors est in olla homo Dei . Olla Elisei differt ab Aegyptiis ollis. Ille quidem carnium sunt, hec pulmentorum herbaceorum. Ille adipe pinguium condiuntur, unde procedit iniquitas, hec Elisei farina dulcoratur, que est caritas. Illarum dulcedinem sequitur amaritudo, huius uero amaritudinem  sequitur suauitas. Surgens Eliseus accepit farinam quam ipse habebat, et posuit in ollam, et sic factum est dulce, quod prius amarum exstiterat. Eliseus qui solaris interpretatur. Christum designat, cocus doctores, pulmentum uerbum Dei, farina caritatem. Ponit ergo Eliseus farinam in pulmento, quando aliquis per abundantem caritatem uisitatur a Domino, ut cui grossior cibus fastidio prius exstiterat, uel qui leuiter irasci consueuerat aut obedientie contradixerat, nunc obediat, frugalitatem sequatur, inimicum diligat. Abundat enim caritas, cum diligitur inimicus, sed non est perfecta, nisi parata sit mori pro proximo. Nemo enim caritatem habet maiorem, quam ut animam suam ponat quis pro amicis suis . Perfecta uero caritas inimicum  diligit, pro proximo mori non pertimescit, hec foras mittit timorem, hec Dominum diligit et sustinet. Unde Psalmista: Exspecta Dominum, uiriliter age, et confortetur cor tuum, et sustine Dominum . Exspecta per spem, ne desperes per timorem, uiriliter age per incipientem caritatem, et confortetur cor tuum per abundantem, ut sustineas Dominum per patientiam perfecte caritatis. Sic igitur bonis est optima religio quia ducit ad perfectionem. Sufficiant nunc que de nouem beneficiis religionis dicta sunt, ut adhuc aliquid quasi in transitu de cohabitatione eiusdem breuiter tangamus.



CAP. XuIII. Quatuor sunt in religione diligenter notanda.

Quatuor sunt in religione notanda. Suauis est  enim et mitis, quieta et secura. Suauis est in cohabitatione, mitis in sermone, quieta in mente, secura in actione. Nec tamen sic suauis est ut sit indiscreta, nec sic mitis ut patiatur iniusta; nec sic mente quieta, ut bonum non cogitet; nec sic secura, ut Dominum non timeat; sed sic secura, ut pro timore humano ab opere bono non desistat. Religio assimilatur mulieri caste, que ab aliquo diligitur ut ducatur in uxorem, ideo scilicet quod pulchra sit, quod diuitiis abundet, quod de genere nobilium sit, quod sapiens sit, ut in pulchritudine illius delectetur, et de nobilitate filiorum glorietur, ut augeantur sua illius censu, et seruentur sensu. Huic mulieri assimilari potest religio, que pulchra est in contemplatione,  sapiens est in circumspectione, nobilis quia libera a peccati seruitute, diues hereditate, cuius hereditas est regni celestis eternitas. Amat luxuriosus speciosam, sed non amat castam, si quandoque carnalis animus tactus pulchritudine religionis, eius induit habitum. Cum autem castitatis munditiam reperit, displicet quod placuerat. Sic uxorem Abre, quam rex Aegypti propter pulchritudinem rapuerat, intactam reddidit marito dicens: Ecce, inquit, uxor tua ante te, accipe eam, recede hinc . Super hunc locum beatus Ambrosius in secundo libro quem fecit de Abraham: Intueamur, inquit, animo aliquem intemperantem, qui inuitus castitatis gratiam quodam eius captus decore sequendam putet, deinde pedissequas eius nesciens,  quibus incedit comitata, sobrietatem scilicet et modestiam ac uerecundiam, parcimoniam cibi, fugam lasciuie, seriam cautionem, sollicitam custodiam, subitoque ebrietatis succensus calore, aut ipsius carnis estu, aut occursu forme decentioris, nequaquam se teneat, nec carnis legi repugnet, nonne dicit: Putabam rem faciliorem castimoniam sequi. Supra humeros meos, supra uires meas est, rarus cui ista iungatur. Recedat ergo, recedat de finibus sensuum meorum. Et conuersus ad aliquem monitorem sui, qui studuerit in eius mentem inducere assuetudinem castimonie dicens non arduam fore nec impossibilem, sed pluribus sociam, finitimam studiosis, conuenientem uoluntariis. Quid hoc, inquit, fecisti mihi? quare non dixisti mihi,  quia uxor tua est? hoc est, quod non perfunctorie sed legitimo teneatur coniugio, sed dixisti sororem tuam? Quis ignorat, fratres, nostris temporibus hoc in Ecclesiis euenisse? Sunt enim nonnulli qui delicatam ac uoluptuosam esse credunt religionem, expertem laboris, uacantem otio, habitum religionis indiscrete capiunt, uotum faciunt, professionis uinculo constringuntur. Cum autem religionis ordinem et consuetudines eiusdem aduersantes carni nouerint, in hec uerba prorumpunt: Putauimus, inquit, pondus religionis leuius esse. Quis enim potest ferre claustri tedium, diuturnitatem silentii, pondus laboris, parcimoniam cibi? Sic ergo uxorem suam reddunt Abre, expellentes eam ut liberi remaneant in Aegypto. Abiiciunt enim habitum religionis, et in  desideriis sue carnis perseuerant. Abram uero ascendit ab Aegypto in Bethel, id est, carnalium uoluptatum consortia deserens, in domo Dei manet. Hoc enim interpretatur Bethel domus Dei. Abraham religionis est forma, exemplum cohabitantium. Tria sunt, que pacem cohabitantium turbare solent, id est, quando aliquis mouetur ad iram pro seipso, uel pro amico, uel pro commodo. Hec tria remouit Abraham dum habitaret cum nepote. Primum remouit dicens, non sit rixa inter me et te; secundum, cum diceret, neque inter pastores meos et pastores tuos . Tertium posuit: Ecce, inquit, tota terra ante te, hoc est, si de me, si de amico, si de possessione dissensio est, omnibus cedo; si autem moribus  non conuenit, discede a me. O quanta promisit nepoti Abraham, ne cogeretur a nepote discedere. Sed etiam uirtutis est hoc, ac discipline. Dixit enim ante nos quidam philosophus, quatuor hec bono uiro inesse, ut laboret. Primum, ut omnes sibi amicos faciat. Secundum, ut si non potest facere amicos, non faciat inimicos. Tertium, ut si istud non suppetit, sententia communi discedat. Quartum autem, ut si quis cedentem persequatur, uindicet se ut potest. Sed illa tria superiora in operibus Abrahe cognoscimus, quartum autem non ita est, quando etiam circa cedentem seruauit, affectum parentis, ut eum non solum non persequeretur, sed etiam captum liberaret ac erueret. Denique cum Apostolus tria illa  doceat, quartum preceptis suis soluit, quod addiderat philosophia. Ait enim, cum discipulum, uel pacificum populum informare uellet: Si fieri potest, cum omnibus hominibus pacem habentes . Deinde si hoc non potest, certe nec discordias, nec inimicitias. Ideoque addidit: Non uindicantes, karissimi . In quo tertium illud concluditur, ut uindicare nos nequaquam uelimus, sed date, inquit, locum ire . Habes et quartum, ut discedas magis, et uindictam Deo committas quam tibi exigas. Nunc autem, fratres, quia primi libelli spatium dilatauimus, in pace cohabitantes, et nosmetipsos per patientiam inuicem supportantes, Deo autem uindictam committentes, finem ponamus.



LIBER SECUNDUS.



PROLOGUS.


Locuturus, carissime, de iis que ad edificationem claustri materialis pertinent, quibusdam forsitan solito grauior apparebo, neminem tamen condemnans, sed eos qui remotiores sunt a seculo, laudans, monens eos, qui multa et periculosa possident, docens illos qui paupertate et humilitate gaudent. Scio tamen multos esse in maioribus ecclesiis, qui licet multa possideant, in aliis tamen paupertatem amant, possident ea tanquam non possidentes, utuntur possessis quasi non utentes, exempla paupertatis diligunt, et ea que de paupertate scripta sunt, ut studiose legunt legentes, seipsos conspiciunt, et sub onere diuitiarum gemunt. Hi sunt pauperes spiritu, non habitu. Nos autem ad oculum pauperes sumus,  locum mutauimus, non animum, uestem, non mentem. Sunt etiam in maioribus ecclesiis aliqui sublimes oculis, inflati superbie spiritu, qui pauperes fratres cum superuenerint, ex latere respiciunt, derident eos, detrahunt illis, uacantes otio, ponentes symbolum, quasi canes dente liuido ossa pauperum fratrum corrodentes, odientes saccum Hieronymi, tunicam Benedicti, matulam Eulalii, lacrymas Arsenii, nuditatem Pauli, ollam Elisei. Ab his igitur, frater carissime, sicut superius oraui, longe fac nomen tuum.



CAP. I. De edificatione claustri materialis.

Quoniam de ordinatione claustri materialis, frater, aliquid mediocritatem sectando dicturi sumus,  ordine congruo consideranda uobis quatuor occurrunt, scilicet qui sint, qui teneant ordinem, aut quid teneant, ubi maneant et unde uiuant, ut plures sint et boni propositi, ut cohabitandi suppetant edificia, et uictui habeant necessaria. Sit tamen in numero circumspectio, in proposito deuotio, in edificiis mediocritas, in rebus possessis frugalitas, ne si creuerit turba, nascatur turbatio, aut pro difficultate propositi subrepat desperatio, ne ex edificiorum  magnitudine subintret elatio, aut ex abundantia rerum se inserat tentatio. Qui enim uolunt diuites fieri, incidunt in tentationes et in laqueum diaboli .



CAP. II. De numero fratrum recipiendorum.

Tenenda est, ut diximus, primum circumspectio in numero fratrum, ut tot simul habitent, qui ordinate uiuere possint, ne uel excusante paupertate irregulariter uiuant, uel pro multitudine cohabitantium, necessitati eorum illicita querant. Qui enim multos congregant, necesse est, ut eorum uictui multa querant. Sed dum querunt plura, crescit exteriorum cura, sparguntur per diuersas regiones ecclesie beneficia, sparguntur et fratres, soli inter seculares habitant nolentes pati fraudem, sed iudicio  contendere parati. Qui uero per cellulas duo, uel tres, uel etiam quatuor, aut quinque simul habitant, claustrali non coarctantur lege, loquuntur et quando, et cui, et quomodo uolunt. Nec horum tamen, siue illorum uitam accuso. sed quid in utrisque periculi lateat, annuntio. In his autem quidam monachi, quos heredes beati Benedicti nouimus esse, discretionem seruant, ut si fratrum superabundet numerus, et detur eis possessionis locus remotior, non minus quam duodecim fratres transmittunt, ne religionis opus paucitatis negligentia corrumpatur.



CAP. III. De temperantia et compassione erga fratres habendis.

 Propositi nostri deinde temperanda est institutio, ne uel dissoluti uiuamus in deliciis, aut arduitate propositi desistamus a cepto. Ait enim beatus Ambrosius super Psalmum Beati immaculati: Quid dicam de his? Sunt enim in nobis qui habent timorem Dei, sed non secundum scientiam, statuentes duriora precepta, que non possit humana conditio sustinere. Timor in eis est, quia uidentur sibi consulere, sed inscientia in eis, quia non compatiuntur  nature, nec estimant eius possibilitatem. Compatiamur itaque nature: non est enim extra nature ordinem compati, nec hi tamen ut sit ad nimiam delectationem carnis compassio, sed ad sustentationem. Est et compassio, de proposito nostro. Ait enim beatus Augustinus in regula, quam nobis tenendam proposuit: Si iis, qui uenerunt ex moribus delicatioribus ad monasterium, aliquid alimentorum, uestimentorum, operimentorumue datur, quod aliis fortioribus et ideo felicioribus non datur, cogitare debent quibus non datur, quantum de sua seculari uita illa ad istam descenderint, quamuis usque ad aliorum, qui sunt corpore firmiores, frugalitatem peruenire nequiuerunt. Ordinet igitur nostri propositi legem mediocritas que nouit equaliter omnibus  sua partiri.



CAP. Iu. Ut edificatio fratrum extra cohabitationem secularium fiat, et sit modesta.

Congruum uidetur nobis edificia fratrum extra cohabitationem secularium debere constitui, ne silentium claustri, siue dormitorii quies tumultuantis populi strepitu conturbetur; ne, dum lingua tacet, respondeat cor, uel, dum corpus quietem recipit, animus sit inquietus. Aedificia fratrum non superflua sint, sed humilia; non uoluptuosa, sed honesta. Utilis est lapis in structura, sed quid prodest in lapide, celatura? Utile hoc fuit in constructione templi, erat enim forma significationis et exempli. Legatur Genesis in libro, non in pariete. uestitur Eua in pariete, pauper autem iuxta parietem nudus accubat.  Datur Ade tunica pellicea, fratrum uero multitudo coarctatur hiemali molestia. Liceat hoc  illis, qui in urbibus aut in uicis morantur, ad quos confluit populi frequentia, ut simplicitas eorum teneatur delectatione picture, qui non delectantur subtilitate Scripture. Nobis autem, qui solitudine delectamur, utilior est equus, aut bos in agro, quam in pariete. Hic satiant oculos uidendo, ibi laborant necessitati subueniendo. Hospitum domus duas esse uolumus: unam, que fratribus qui religionis habitum gerunt, siue etiam quibusdam personis secularium  deputetur; aliam uero domum remotiorem illis suscipiendis uolumus  esse deputatam, qui lingua uel habitu claustralium pacem turbare possunt. Sic igitur seruanda sunt tria in edificiis, id est, positio, dispositio, compositio: ut positione sua remoueantur a secularibus, dispositione uero seculares remoueant, compositione non superflua sint sed utilia.



CAP. u. Que fratribus possidere liceat.

Agros, uineas, pecorum greges, hortos, prata, lacus nutriendis piscibus aptos, fratribus habendos concedimus: hec enim uictui necessaria prebent. Decimas uero non recipiant, nisi de illis quos incolunt agris, non uillas, non earum reditus, non iura fori, non telonei nummos, non transeuntium mercatorum laboriosos, ut ita dicam, recipiant obolos. Que enim iustitia est, ut si uendiderit ouem uidua, iure fori  nummum reddere cogatur? Non obtineant iudicis uices, nec more principum militibus dominentur, sed oppressis subueniant, et pauperum fratrum ministrent obsequiis. Quatuor sunt nobis in rebus possessis obseruanda, scilicet ne licita iniuste acquiramus, aut iuste acquisitis illicite perfruamur, ne multa quamuis licita possideamus, aut illicita licite defendamus. Male enim acquirere, aut male uti acquisitis, de licito facit illicitum. Multa uero possidere propinquum est cupiditati, et sic quandoque quod nimium diligitur, male defendi solet. Duo sunt, que illicite acquirere solent, id est cupiditas et superbia, et duo, que male fruuntur acquisitis, id est, gula et luxuria: duo sunt que male possidere uolunt, id est, prodigus et auarus, unus ut congreget, alter ut  dissipet; et duo, que possessa defendunt, id est, intemperantia et prudentia mundi. Superbia diabolo clausit celum, gula primo parenti abstulit paradisum, auaritia diuiti aperuit infernum, intemperantia uero adhuc corrumpit mundum. Hec omnia, frater, diuitias sequuntur. Est enim uitiis locus in diuitiis, uirtutum uero sedes humilitas, humilitatis autem locus est paupertas. De qua beatus Gregorius: Paupertas, inquit, bonis mentibus solet esse custos humilitatis.



CAP. uI. Quod tria sint in cibis consideranda.

Quoniam per esum primi parentis culpa sumpsit initium, ideo cauendum nobis est, ne sicut ille per escam paradisi meruit expulsionem, ita et nos arceamur ab ingressu. Sunt igitur tria in cibo consideranda,  id est, quid et quando, et quantum comedamus, scilicet cibi species, hora et mensura, ne illicitum, aut extra horam, aut ultra mensuram aliquid sumamus. Illicitum comedit Adam in paradiso, et expellitur ; extra horam Ionathas, et a patre maledicitur ; populus uero Isrel ad sepulcra concupiscentie ultra mensuram, et occiditur . Transgreditur Adam preceptum Domini; frangit Ionathas quod obseruabat multitudo populi; decipitur Isrel in saturitate cibi. Sic igitur transgressio meruit expulsionem; negligentia uoti communis maledictionem; saturitas mortem. In his, fratres, quotidie decipimur, dum murmurantes in deserto cum Isrele, ad Aegyptias carnes et ollas suspirantes , et precepta prelatorum transgredimur,  et quod communiter a fratribus tenetur, negligenter obseruamus. Nunc transeamus ad ea que necessitati fratrum mediocritas concedit habenda. Fructibus arborum, et terre nascentibus utantur, butyro, aut oleo seu lacte non sagimine eorum pulmenta condiantur. A carnibus abstineant, nisi aut necessitate, aut dispensatione extra conuentum alicubi concedatur. uino liceat uti fratribus in conuentu, sed tamen uitandum summopere nobis esse credimus  ne, scilicet quod misericorditer conceditur, ut a quibusdam fieri solet, quasi ex debito requiratur. Non enim promittimus, sed concedimus. Si autem locus aut paupertas quod concedimus negauerit, iis, que  regio aut possessio ministrauerit, sine murmure utantur. Nemo igitur nostri propositi abhorreat abstinentiam, que de omnibus ciborum generibus solum carnis excludit uisum, cetera uero concedit, et benigne subministrat. In iis ciborum generibus, que necessitati fratrum licita esse diximus, tria sunt obseruanda, id est, modus, mensura et numerus: modus, ut moderate utantur appositis; mensura, ut apposita sustentatione non delectationi sufficiant; numerus, ut ex aliquo appositorum reficiantur, ne abstinentia nimia caro afflicta deficiat, aut saturitate luxurietur. In mensura debet esse equalitas, non quantitatis, sed sufficientie. Unde beatus Augustinus: Non equaliter, inquit, omnibus, quia non equaliter omnes ualetis. Hec equalitas est non quantitatis,  sed sufficientie. Tunc enim res equaliter diuiditur, cum ille, qui diuidit, prout cuique opus est, singulis partitur. In hoc multi multoties decipiuntur, cum delicatiori alicui usum cibi lautioris concessum uiderint. Non est, inquit, hec equa religio, que personas recipit, diuites honorat: et sic contingit, ut ait beatus Augustinus, detestanda peruersitas, ut in monasterio ubi, quantum possunt, fiunt diuites laboriosi, fiant pauperes delicati. Hi mensuram querunt uoluptatis, non necessitatis. Quatuor per similitudinem dicuntur esse mensure, id est, mensura auaritie et uoluptatis, mensura dispensationis et necessitatis. In his lex, que inter ementes et uendentes habetur, per similitudinem potest assignari. Auaritie mensura est nimia parcitas, mensura uero uoluptatis  superfluitas, mensura dispensationis, benignitas, mensura necessitatis, sufficiens equalitas. Auaritia subtrahit necessitati, uoluptas excedit nenecessitatem, dispensatio necessitati misericorditer addit, necessitas debitum indigentie requirit. Solent mercatores quandoque duabus mensuris uti: una, qua uendentes sua distribuunt, que minor est; altera uero, qua ementes aliena recipiunt, sed hec maior est, maior est ipsis, minor est proximo. Si quidam prelati auaritie et uoluptatis mensura utentes, nimie parcitatis uasculo subiectis ministrant, ipsi autem pleno superfluitatis utuntur modio. Parcitatem predicant subiectis, sed ipsi uoluptatem sequuntur. Sunt et alii mercatores, qui rectis utentes mensuris ementi  munus ex sola benignitate misericorditer impendunt, quibus benignitas quorumdam prelatorum comparatur, qui cum subiectis necessaria prouideant, addunt etiam quandoque minus perfectis aliqua uoluptuosa, ne deficiant. Utamur igitur in domo religionis mensura discretionis, hec est enim mensura, que singulis sufficiens est.



CAP: uII. De numero ferculorum.

De numero autem ferculorum diligens est habenda consideratio, ne si multis offeras unum, alicui sit ingratum; aut si numerositatem ferculorum concedas, uitium superfluitatis incurras. In diebus igitur ieiuniorum, duo fercula cocta sufficiant ut, sicut ait beatus Benedictus, qui non possunt ex uno, ex alio reficiantur. Tertium uero ex terre nascentibus, seu  ex alio aliquo, quod crudum uesci possit. In ceteris uero diebus propter causam, quam supra diximus, in hora prandii duo fercula cocta, in cena uero unum crudum, seu coctum pro uoluntate disponentis habere liceat. Preter hec autem sunt et alia pietatis fercula, que ad prelatorum dispensationem pertinent, licet enim prelatis preter hec, que concessa sunt, aut fratribus generaliter, aut alicui de mensa sua, aliquod ex condescensionis benignitate transmittere, nec tamen eis iniustum uideri debet, quos fecit aliqua consuetudo fortiores, si minus pati ualentibus, siue illis, qui nimium patiuntur laborem, aliquoties pietas magistri prouideat.



CAP. uIII. De habitu, et numero uestium.

uobis, fratres, dicitur: Non sit notabilis habitus  uester, nec affectetis uestibus placere, sed moribus. Quatuor autem sunt in habitu religionis notabilia, id est uilitas et superfluitas, paucitas et pretiositas. In uilitate uana gloria et simulatio, in pretiositate superbia aut delectatio; in paucitate intolerantia aut desperatio; in superfluitate uero amor seculi, non amor Dei, amor palatii, non amor paradisi notantur. Utamur igitur mediocritatis mensura, et audiamus Apostolum dicentem: Non in ueste, inquit, pretiosa . Et Hieronymus contra Iouinianum monachum: Grandis, inquit, exsultatio est anime, cum paruo contentus fueris, mundum habere sub pedibus, et omnem eius potentiam, epulas, libidines,  uilibus mutare cibis, et grossiori tunice compensare. De diuersitate  uestium a diuersis diuersa dicuntur. uolunt enim quidam inter purpuram et saccum, inter sericum et cilicium linum esse medium. Nos autem, qui non sumus de domo regia, sed de Ecclesia, in medio lanam locamus; que nec asperitate nimia quemquam perurget, nec multum recedit a suauitate linee uestis. Qui enim induuntur mollibus, in domibus regum sunt , in deserto uero non uestis suauitas, sed asperitas queri debet. Unde beatus Augustinus: Fateor, inquit, de ueste pretiosa erubesco. Et beatus Hieronymus: Saccus, inquit, et ieiunium, arma sunt penitentie, et remedia peccatorum, quia inanis uenter, et habitus luctuosus ambitiosius Deum deprecantur. Sufficiant igitur  unicuique fratrum nostrorum tunice due, pellicea una super pellitium, pelles sine pallium, cappa, femoralia, calige, pedules, et propter laborem scapulare. Lectualia uero huiusmodi erunt, culcitra de floccis linea, capitale linteum, auricularium, cingulum, cultellus, pecten, acus.



CAP. IX. De iis, qui uagi et otiosi fratribus laborantitibus detrahunt.

Labores manuum tuarum quia manducabis. Beatus es, et bene tibi erit . Quid autem erit illis, qui in labore hominum non sunt?  Ipsi non flagellabuntur leuibus penis, sed tormentis grauioribus cruciabuntur. Quid autem dicam de eis, qui uagi et otiosi uacantes fabulis, et inundantes anime uerborum fratribus labori manuum statutis  horis instantibus subsannantes detrahunt? Nunquid non labor labiorum ipsorum operiet eos?  De his inordinate, et non secundum formam apostolicam ambulantibus, ad Thessalonicenses scribit Apostolus dicens: Denuntiamus uobis, fratres, in nomine Domini nostri Iesu Christi, ut subtrahatis ab omni fratre ambulante inordinate, et non secundum traditionem quam acceperunt a nobis . Ipsi enim scitis quemadmodum oporteat imitari nos, quoniam non inquieti fuimus inter uos, neque gratis panem manducauimus ab aliquo, sed in labore et fatigatione, die ac nocte laborantes, ne quem uestrum grauaremus. Non quasi non habuerimus potestatem, sed ut nosmetipsos daremus formam uobis ad imitandum nos. Nam cum essemus apud uos, hoc  denuntiauimus uobis, quod si quis non uult operari, nec manducet. Audiuimus enim inter uos quosdam ambulantes inquiete, nichil operantes, sed curiose agentes. His autem, qui eiusmodi sunt, denuntiamus et obsecramus in Domino Iesu Christo, ut cum silentio operantes, suum panem manducent.



CAP. X. Ut prelatus sit sapiens, non negligens.

Possunt hec omnia, que superius diximus, ordinari, ordinata seruari, nisi negligentia prelatorum prepediantur. Si enim caput languidum fuerit, cetera quoque membra erunt debilia. Caput membra sequuntur, et discipuli magistrum. Tria sunt autem capita, scilicet corporis, congregationis et mentis. In singulis siquidem capitibus aures sunt et oculi, habet enim prelatus oculos, quoslibet fratres discretos, qui quod in  subiectis uident, renuntiant. Habet et ratio mentis oculos, actuum scilicet et contemplationum. Debet igitur, prelatus sapiens esse, non negligens. Oculi, autem, sapientis in capite eius , id est, in Christo, ut se talem subiectis exhibeat, qualem se Christus discipulis prebuit imitandum, ut cum apostolo dicere possit: Imitatores mei estote, sicut et ego Christi . In tribus maxime prelati Christum imitari debent , id est, in dignitate, potestate et officio. Fuit Christus sacerdos, rex, et minister. Sacerdos, cum in ara crucis seipsum hostiam daret; Rex cum a ligno regnaret; minister, cum Petri pedibus aquam ministraret. Sacerdoti igitur dignitas, regi potestas,  ministro competit officium; dignitati debetur reuerentia, potestati obedientia, officio cura. Duo igitur ex his debentur prelatis, tertium subiectis. Reuerentia et obedientia prelatis exhibenda est a subiectis, cura uero subiectis impendenda est a prelatis. Quid? nonne in his subiecti prelatos imitari debent? Non. Sed cum uiderint prelatos in dignitate humiles, in potestate mites, in administratione cure familiaris seruientes, sint ipsi humiles, mites, iniuncta officia benigne suscipientes. Sunt enim quidam, qui prelatorum occupationem accusant, ingressus et egressus eorum damnant. Causas eorum ignorant, et si cognouerunt, turbant. Consiliis se ingerunt, cur, quomodo, a quo factum sit querunt. Sic Maria, que in silentio debet esse, Marthe detrahit, et que uerba  Domini audire consueuerat, uerbositati seruit. Hec est falsa Maria. Est enim uera Maria et falsa Maria; uera Martha et falsa Martha. uera Maria tacet, audit, lacrymatur; falsa Maria conqueritur quod non egrediatur, quod exteriora non ordinet, quod secularibus non admisceatur. uera Maria emit unguentum, frequentat sepulcrum, ut ungat mortuum. Emit pretio boni operis, frequentat desiderio deuotionis, ungit uerbo consolationis. Falsa Maria uendit, frequentat non sepulcrum, sed forum. Timeo autem, ne cum redierit, cum fatuis uirginibus clausam inueniat ianuam . uera Martha conqueritur, quod sola ministret, quod solitudine rei familiaris turbetur, quod cum sorore uerba Domini non audiat. Sed quid dicit ei Dominus? Martha, Martha,  sollicita es, et turbaris erga plurima. Porro unum est necessarium . Docet Christus quid sit necessarium; unum, inquit, id est, ut idem semper sit animus, ne frangatur aduersis, ne prosperis eleuetur. Hinc et de Anna dicitur: Et uultus eius non sunt amplius in diuersa mutati . uultus in diuersa non mutantur, quando mens post uirtutes ad uitia non inclinatur. Sic et post aque motum in piscinam multi descendebant, et sanabatur unus . Et Psalmista: Unam petit a Domino . Unitas igitur uite, sanitas est anime. Falsa uero Martha, quod sola ministret, non conqueritur, sed solis exterioribus delectatur. Sed quia similis similem querit, uult tamen habere sociam falsam Mariam. Quibus licet unum esset necessarium, unum tamen  est contrarium; quia cum unitatem seruare deberent, detractioni student. Tales prelatorum dignitatem non reuerentur, nec potestatem timent, sed abutuntur lege claustrali, et claustri statuta turbant.



CAP. XI. Quod duodecim sunt abusiones claustri.

Duodecim autem sunt abusiones claustri, quibus tota religionis summa turbatur, id est, prelatus negligens, discipulus inobediens, iuuenis otiosus, senex obstinatus, monachus curialis, monachus causidicus, habitus pretiosus, cibus exquisitus, rumor in claustro, lis in capitulo, dissolutio in choro, irreuerentia iuxta altare. Immoremur igitur in singulis de singulis pauca disserentes.



CAP. XII. De prelatis negligentibus. Abusio prima.

 Sunt quidam, qui sciunt, et possunt, et uolunt preesse; quidam, qui sciunt, et possunt, sed nolunt; quidam, qui nec sciunt, nec possunt, sed uolunt; quidam qui nec sciunt, nec possunt, nec uolunt. Scire, et posse, et uelle, caritatis est uel superbie; scire, et posse, et nolle, humilitatis uel inertie; nec scire, nec posse, sed uelle, cupiditatis et stultitie; nec scire, nec posse, nec uelle, discretionis et prouidentie. Qui enim sciunt, et possunt, et uolunt preesse, si uelint prodesse, caritatis est, alioquin superbie. Qui uero sciunt, et possunt, et nolunt, humilitatis est quod renuunt, inertie uero cum sciant si omnino desistunt. Qui autem nec sciunt, nec possunt, sed uolunt, ambitionis uidetur esse, quod uolunt stultitie, si uelint, quod nec sciunt, nec  possunt. Illi siquidem, qui nec sciunt, nec possunt, nec uolunt, prudenter agunt. Summa est enim discretio, nolle quod non potes, prouidere quod nescis. Quatuor ex his, que prediximus, id est, stultitia et inertia, ambitio et superbia negligentiam generant. Reliqua uero quatuor, id est, prouidentia et discretio, humilitas et caritas, ipsam negligentiam, etiamsi nutrita fuerit, eliminant. Ad prouidentiam siquidem pertinet consilium, ad discretionem iudicium, ad humilitatem custodia, ad caritatem diligentia. Consilium prouidentie separat a bonis mala, iudicium discretionis eligit que meliora sunt, humilitatis custodia uirtutum euitat damnum, diligentia periculum. In his negligentia locum non habet. Illos uero qui prouidentie oculos stultitie caligine coopertos habent,  qui ab exercitio boni operis inertes torpent, qui per cupiditatem ad uoluptuosa distrahuntur, et per superbiam humilibus non condescendunt; illos, dico, negligentia possidet, et eorum dissoluit actiones. Per stultitiam intrat negligentia, per inertiam manet, ambitionis desiderio pascitur, per superbiam regnat. Audiat igitur negligens pastor, quid sibi et diligenti pastori dicatur. Bonus pastor, inquit, animam suam dat pro ouibus suis, mercenarius uero fugit . Animam suam pro ouibus suis ponit, qui periculosum regiminis ascendens locum, clauso silentii ostio, claustralium gregem in pace custodit. Animam ponit, qui ad sustinenda iurgia causa rei familiaris solus exit, qui inter adulantium et detrahentium linguas medius incedit, qui pro infirmis laborat, et laborantes  pascit, consolatur pusillanimes, et cum superbis increpando contendit. Talis pastor dicere potest: Cognosco oues meas, et cognoscunt me mee . Cognoscunt oues pastorem, quem sepe uident presentem, quem familiaritas notum, beneficentia reddit amicum. Oues uero pastor agnoscit, dum subiectorum mores et actus diligenter attendit. Unde scriptum est: Considera diligenter uultum pecoris tui . uultum pecoris considerat, qui quid singuli subiectorum possint, non ignorat cui per confessionem corda, per circumspectionem opera, per experientiam quid possint, per effectum quid uelint, ratio manifestat. Et uocem, inquit, meam audiunt . Tres sunt  pastoris uoces, suauis scilicet, dulcis, alta. Suauis ad infirmum, ad morientem dulcis, ad surdum pertinet alta. Infirmatur autem qui tentatur, moritur qui desperat, surdus est qui non audit; audiunt autem, qui obediunt. Audit enim quandoque infirmus uocem suauem consolationis, desperans dulcedinem obsecrationis, surdus asperitatem increpationis. Et sequuntur me mee . Oues pastorem sequuntur. Quem? illum qui precedit. Quo? ad uitam, si diligens; ad mortem, si negligens precedat. Si enim cecus cecum ducat, ambo in foueam cadunt . Quomodo precedunt? uita et doctrina. Sic fiet unum ouile, et unus pastor : pastor unus debet esse in se, et unus cum grege; unus in se, ut quod docet uerbis, impleat opere ut  per iracundiam non mutetur a mansuetudine, non eleuetur prosperis, non frangatur aduersitate, sed idem permaneat patientia perseuerante. Tenet autem pastor unitatem cum grege, quando non diuiditur a subiectis per pretiosiorem habitum, uel per delicatiorem cibum, dum fit unus per compassionem cum infirmis, per dispensationem cum delicatis, ut cum Apostolo dicere possit: Omnibus omnia factus sum, ut omnes lucrifacerem . Pastor uero negligens fugit. Sunt quidam prelati, qui fugiunt, quod precipiunt. Cum onera grauia et importabilia imponunt, et ea digito mouere nolunt, fugiunt quod precipiunt; fugiunt, cum se subtrahunt; fugiunt, cum per alienas domos uagantes discurrunt; fugiunt, qui que sua sunt querunt;  fugiunt, licet presentes sint, qui cum negligentias uiderint, se sub silentio abscondunt; fugiunt, qui remoti a conuentu sub otio uiuunt, qui a communi fratrum concilio recedunt, qui praua agunt et reprehendi nolunt. Unde beatus Gregorius: Libet, inquit, ut dum licenter etiam illicita faciunt, subditorum nemo contradicat. Et in eodem: Cunctis se existimat prelatus amplius sapere, quibus se uidet amplius posse. Hoc amant, scilicet uideri sapientes, et esse potentes, hec causa fuit angelice et humane ruine. Ponam, inquit angelus, sedem meam ad Aquilonem . Et homini dixit: Eritis sicut dii, scientes bonum et malum . Timeat igitur prelatus, quod meruit homo et angelus. Angelus enim, cum uellet esse potentior,  corruit; homo, cum uellet uideri sapientior, desipuit. Sunt et tres species negligentium prelatorum, scilicet qui bene uiuunt, et subiectos male uiuere permittunt: quidam male uiuunt, et subiectos bene uiuere cogunt; quidam male uiuunt, et subiectos male uiuere uolunt. Qui bene itaque uiuunt, et subiectos male uiuere permittunt, exemplo quidem precedunt; sed, dum corrigendo non increpant errantes, delinquunt. Licet enim bene uiuant, necesse tamen est, ut de grege sibi commisso, gregis Domino rationem reddant. Cur suscipiunt curam gregis, et fugiunt pondus laboris? Si nesciunt, cur suscipiunt? si sciunt et peccare permittunt, cum soli bene uiuere possent, cur mortem  incurrunt? Tales prelati nutriunt filios Heli, qui cum mulieribus, que obseruant ad ostium tabernaculi, dormiunt; qui uenientes in Silo, sacrificare non permittunt, sed antequam incendatur adeps, carnem crudam rapiunt . Quasi filii sunt Heli, qui sub prelatis bene uiuentibus male uiuunt. Qui cum mulieribus dormiunt, cum uel hoc realiter agunt, uel cum carnis desideriis se coniungunt. Illos qui ueniunt in Silo, ne sacrificent impediunt, cum nouiter conuersos uerbis et exemplis ab exercitio bone actionis auertunt. Accendi non permittunt adipem. quia exstincto caritatis igne non infundunt bone actioni cordis dulcedinem. Carnem crudam, non coctam querunt, quia tribulationis ignem fugientes, paupertati et labori se subtrahunt. In  camino etenim paupertatis decoqui solent uitia carnis. Carnem crudam idcirco desiderant, ut quando, et quomodo, et quantum uelint sibi coquant. Tales sunt quidam, qui morantur in claustro, quasi in Silo, qui nichil aliud faciunt, nisi quod, uel quomodo, uel quantum uolunt. Illi uero, qui male uiuunt, et subiectos bene uiuere cogunt, errantes reuocant, sed fortes occidunt. Reuocant uerbis, occidunt exemplis. Religiosi uideri student, quia religiosos sub se habent. Gloriantur de eorum patientia, non de sua. Quod operari nolunt, imperant: operantur ipsi quod aliis operari licitum non esse putant, subiectos cogunt, et a nemine cogi uolunt.



CAP. XIII. De discipulo inobediente. Abusio secunda.

 Inobedientie morbus ex superbie tumore procedens, sicut sanies ex uulnere, sic ex ulcere contemptus emanat. Morbus inobedientie languor est anime. Qui enim operari non uult et potest, uiuit, sed languet. uiuit potestate, sed languet uoluntate. Hoc morbo primus homo languit, qui cum uiueret potestate, et sanus esset uoluntate, bestiis terre prepositus fuit, per inobedientie uero culpam suppositus, etiam nunc muscis, et culicibus per posteros seruit. Quando infirmitas carnis adunatur in tumorem, contingit quandoque ut generet languorem. Mens enim carnalis per tumorem superbie incurrit sepissime languorem inobedientie. Due autem sunt tumoris species, duri uidelicet et mollis. Duritia tumoris in carne, est obstinatio carnalium  in conuersatione. Huic autem tribus modis mederi solent, emplastro scilicet, unguento et ferro, id est, exemplo boni operis, uerbo commonitionis, disciplina correptionis. Cum enim mens non emittit saniem per confessionem, uel ex commonitione non promittit emendationem, restat ut ferri recipiat incisionem, id est, correptionem discipline. Est autem tumor mollis, cum mens inflata delectatur uoluptuosis; cum sectatur otium, somnolentia torpescit. Ex his igitur languor anime nascitur, quando duritia obstinationis pressa, uel mollitie dissoluta, mens superba nichil operatur. Assumit sibi inobedientia quandoque nomen obedientie, ut solo nomine glorietur. Sed quia obedientia multis modis  dicitur, expedit ut sermo de ea habitus altius repetatur. Imponitur enim nomen obedientie, precepto, facto et loco, ut designet quod precipitur, monstret quod agitur, nominet locum in quo quis moratur. De precepto enim dicitur, iniungit ei obedientiam; de facto, compleuit eam; de loco, apud illam moratur obedientia, cum aliquam remotam seruat uillam aut cortem. Prima est facilis, secunda grauis, tertia ad utrumque se habet. Leue enim est precipere, sed labor est implere. Locus uero aliquando placet, aliquando displicet. Placet quibusdam, non quia abundet fratribus, sed piscibus. Placet, quia famulis abundat et fabulis. Placet, quia solus cuncta possidet; et sic fit, ut uocetur obedientia cum non sit. Hanc obedientiam multi desiderant ut  extra obedientiam esse queant. Multis autem modis hec obedientia queri solet, id est, auxilio, consilio et ingenio. Auxilio uidelicet parentum, concilio fratrum, simulationis ingenio, ut quod minus parentum, uel exhortationibus fratrum non potest obtineri, saltem simulationis ingenio possit adispici. Hec autem obedientia, que conceditur alicui, parentum exactione, seu fratrum seductoria exhortatione, uel etiam boni operis simulatoria ostensione, obedientie nomen habet, sed re caret. Ad hanc etiam obedientiam aliis modis peruenitur, ut quod illis tribus precedentibus non potest, promissione muneris obtineatur. Sic adhuc cum Petro Simon Magus moratur in Ecclesia, et Saphira cum Anania ; per Petrum boni prelati; per Simonem, Ananiam  et Saphiram mali subiecti designantur.

uoluit emere Simon gratiam, isti obedientiam. Ananias et Saphira absconderunt partem substantie, isti uero negotii incumbunt acquirende pecunie. Hec est obedientia cum Simonia. Est et alia species inobedientie, que tamen obedientia uocatur, de qua dicitur: Quia obedisti uoci uxoris tue plus quam mee, maledicta terra in opere tuo . Quatuor sunt autem uoces, scilicet uxoris, mundi, diaboli et Dei. Audiam igitur quid loquatur in me Dominus Deus , non quid loquatur diabolus, non quid loquatur caro, aut mundus. uox uxoris, uox carnis; uox autem carnis, uoluptas; uox mundi, uanitas; uox diaboli, iniquitas; uox Dei, bonitas. uoci uxoris obediunt, qui  carnis suggestionibus non contradicunt: et plus uoci uxoris obediunt, quam uoci Creatoris. Est autem uox Creatoris ad subiectos de prelatis dicens: Que dicunt, facite; que autem faciunt, facere nolite . Ut peruersis obedias prelatis innuit, qui etiam male operantibus obedire iussit, ut sic ingrediaris, et egrediaris cum Dauid sub Saule , et eumdem honores, licet reprobum cum Samuele . Inobedientes igitur et superbos seipsos esse testantur, qui prelatis licet peruersis non obediunt, et eos non uenerantur. Nec bonis tamen obedias in malo, nec peruersis contradicas in bono.



CAP. XIu. De iuuene otioso. Abusio tertia.

Otium stultitiam, labor scientiam generat. Est autem  et labor et otium interioris hominis, est labor et otium exterioris. Labor interioris, labor scientie; labor exterioris, exercitium operationis. Scientie labor in tria diuiditur, id est, in laborem discipline, exercitii et doctrine. In pueritia labor discipline, in iuuentute exercitii, in senio doctrine, ut qui nescit, in pueritia discat; que didicit, in iuuentute ad usum ducat; quod ad usum duxit, in senio doceat. Est et alius labor interior, scilicet cogitationis et meditationis, ut ad requiem perueniat contemplationis, ut si quid per obliuionem sub nube dubitationis lateat obscurum, fiat cogitatione liquidum, meditatione liquidius, contemplatione liquidissimum. Cum enim aliquid de celestibus offert memoria  menti, prius quasi confusum in cogitatione cernitur; postea uero meditatione discernitur; ad ultimum uero contemplatione dignoscitur. Accenditur ergo consideratione cogitatio, inflammatur discretione meditatio, illuminatur cogitatione contemplatio. Est enim cogitatio in mente, quasi fumus in igne; meditatio, quasi flamma cum fumo; contemplatio, ignis cum flamma sine fumo. Cum autem mens ad consideranda celestia laborat, tunc cogitatio occupatione temporalium impeditur, meditatio otio conturbatur, contemplatio curiositate reuocatur, et sic fit quandoque, ut mens otiosa uoluptate torpescat. Cum igitur homo interior iacet in lectulo uoluptatis, dum somno torpescit inertie, et somniis deluditur curiositatis, conuocat et hortatur exteriorem,  ut inclinet aurem rumoribus, loquatur uana, mollibus induatur, mane comedat, gallus cene terminet lectionem, euntibus dormitum surgentes ad uigilias obuient fratres, uigilantibus illis dormiant, redeuntibus surgant. Sed melius forsitan esset, si nichil dicerent, quam si subtractis syllabis, aut dictionibus, oscitando psalmos decantarent.

Hec est tarditas otiosorum, qui nichil operantur ad horam, sed semper comitantur moram. Hi sunt, qui exspectant cum asino, nec ascendunt cum Isaac in montem, portantes paleas et stimulum, que ad asinum pertinent, non ignem et gladium que pertinent ad sacrificium. Ait enim Abraham ad pueros suos: Exspectate hic cum asino, ego et puer cum adorauerimus, reuertemur ad uos . Pueri  sunt pueriles sensus animi, qui cum asino exspectant, quia tarditatem semper amant. Duo dicuntur esse pueri, otiosi uidelicet et tepidi, portantes stimulum carnis et paleas leuitatis. Abraham uero, qui interpretatur pater multarum gentium, id est animus genitor multarum cogitationum, ascendit cum puero, id est cum corde puro, portans ignem et gladium in manibus. Per ignem, caritatem; per gladium, predicationis uerbum intelligimus: portat igitur ignem et gladium in manibus, qui quod amat et quod predicat, implet operibus. Ego, inquit, et puer reuertemur ad uos. Necesse est, ut ambo redeant, id est uis rationis et puritas mentis, ut reuertantur ad agendam curam carnis, non in desideriis, sed in necessariis. Semper enim caro querit  affluentiam cibi, libertatem otii. Necessaria uero impendenda sunt, non subtrahenda. Sed, ne uacet otio, dum impenditur cibus, sequantur que conueniunt asino, uirga scillcet et onus, uirga correctionis et onus laboris.

Inter uirgam siquidem et onus, non est otio locus . Laboret igitur homo interior et exterior, ne dicatur eis: Quid hic statis tota die otiosi?  Tota die otiosi stant, qui omni tempore uite sue cessantes a bono opere, in foro uane glorie torpentes perseuerant. Audiant tamen prelati causam otii. Nemo, inquiunt, nos conduxit  Non episcopi, non presbyteri populum, non abbates, non priores conuentum. Quo enim conducerent?  Ad querendum forsitan honorem non ad laborem, ad curiam non ad uineam. Ibi agitur de pondere pecunie, non de quantitate; culpe de examinatione argenti, non de purgatione peccati. Sunt tamen boni prelati, qui operarios ad laborem conducunt, uerbo enim docent, et exemplo precedunt. Ad hunc laborem diuersi ueniunt, id est pueri, iuuenes et senes, et diuersis temporibus, scilicet uespere, et mane, et meridie. Mane pueri, meridie iuuenes, uespere senes; mane Maurus, meridie Paulus, uespere Gentianus. Hic large accipimus iuuentutem, ut non tantum adolescentiam, sed etiam maturam comprehendamus etatem. Hec est etas labori congrua, in hac etate Paulus uolens redimere tempus, non solum instabat contemplationi,  sed etiam labori ; sic etiam Iacob cum Lia et Rachel reuertitur in patriam ; sic Marie et Marthe precibus adiuuatur Lazarus ad uitam . Cum Rachel et Lia Iacob reuertitur, quando aliquis desiderio bene operandi gradiens, actiue et contemplatiue uite sociatur. Lazarus uero adiutus interpretatur. Qui tunc resuscitatur, quando aliquis hinc bonis operibus, in lacrymis a morte peccati liberatur. Nemo igitur a labore excusatur, non pueri, non iuuenes, non senes, sola tamen iuuentus portat pondus diei et estus, portat materialiter pondus laboris et estum solis, portat moraliter pondus carnee fragilitatis, sustinet estum libidinis. Labore igitur manuum annichilatur pondus tentationum, otio multiplicatur tentatio, labore  caro affligitur, otio nutritur. Iuuenis autem in otio, quasi iuuencus sine iugo, qui dum non tenetur obedientie uinculo, in equalitate fraterne societatis, quasi bos lasciuiens, discurrit per desideria proprie uoluntatis.



CAP. Xu. De sene obstinato. Abusio quarta

Inter abusiones huius seculi sola maior est senis obstinatio, qui morti proximus, mortis aduentum non exhorret, qui quasi ad ostium mundi huius positus foris spectat, nec tamen uite presentis attendit egressum, nec ingressum future considerat; audit nuntios mortis, et credere non uult eis. Tres sunt enim nuntii mortis: casus, infirmitas, senectus. Casus dubia, infirmitas grauia, senectus certa denuntiat. Casus mortem denuntiat latentem, infirmitas  apparentem, senectus presentem. Ex incertitudine mortis timor, ex infirmitatis grauitate dolor, ex certitudine senectutis non obstinatio, sed humilitas sequi deberet. Sed forsitan funiculus triplex, quo ligatur senex, difficile rumpitur.

Triplex funiculus, est praue consuetudinis usus, qui ex tribus conficitur, quando meditatio sermoni, sermo operationi ab otiosis complicatur. Dum enim a pueritia in mente senis per cogitationem semitam fecerit uoluptas, in sermone uanitas, in opere peruersitas, quid aliud agitur nisi quod in consuetudinem quasi in funem hec tria torqueantur? Est autem laqueus in fune, dulcedo temporalis in consuetudine, circumdatio funis, impedimenta sunt  carnis. Dulcedine igitur decipimur, consuetudine ligamur. Ille autem laqueum euaserat, et funiculum ruperat, qui dicebat: Anima mea erepta est de laqueo uenantium, laqueus contritus est, et nos liberati sumus . Absalon uero crinibus inherens quercui , duritiam designat cuiuslibet obstinati, qui dum patris exercitum fugeret, contigit ut condense quercui crinibus inhereret. Absalon pax patris interpretatur, quia pater eum licet persequentem patiebatur, non pax filii, qui patrem nolebat pati. Quercus, intus durior, exterius uero fragilior esse comprobatur. Cui Absalon suspensus inheret, quia interius obstinationem mentis, exterius uero fragilitatem carnis comitatur. Crinibus inherens suspenditur, quia superfluitatis amore  detinetur.

Mulus autem, cui insederat, pertransiit, sed ipse quercui suspensus inhesit, quia luxuria et dolus, cui semper studuerat, periit, sed pena peccati mansit. Tribus lanceis, id est auaritia, superbia et luxuria cor eius perforatur. Unde et usque in hodiernum diem aceruus lapidum magnus super eum proiicitur, quia peccatorum siue suppliciorum multitudine grauatur. Nec mirum si magnus aceruus lapidum super eum fuerit, qui per obstinationem usque in finem cor impenitens gessit. Sunt etiam tres species obstinatorum. Prima scilicet eorum, qui non penitus obstinati ex correctione proficiunt. Secunda eorum, qui ex commonitione deteriores fiunt. Tertia eorum, qui emendationem promittunt,  sed non faciunt. Ex correctione Manasses factus est melior ; Nabal ex commonitione deterior ; Pharao ex afflictione durior . Manasses in carcere positus, catenis et compedibus constrictus Deum cognouit, quem prius liber cognoscere noluit. Tales sunt quidam claustrales qui, quandiu sui iuris sunt, peruerse uiuunt; dum uero in claustro quasi in carcere tenentur astricti catenis obedientie scilicet et timoris, dum compedes etiam adduntur, quia uagari uel egredi foras non permittuntur, fit quandoque, ut Deum, quem prius despexerant, correpti diligant, et qui fecerant de libertate seruitutem, faciant de necessitate uirtutem. Quos igitur peruersos propria fecit uoluntas, deuotos reddit per correptionem  aliena potestas. Nabal uero designat quosdam doctores, qui ex commonitione subditorum fiunt deteriores, qui pueris Dauid cibum negant, qui pure uiuere uolentibus uerbum Dei non propinant. Tonsoribus uero suis conuiuium parant, quia uacantes otio, adulantium confabulationes amant. Accusat Nabal Dauid, et dicit: Hodie increuerunt serui, qui fugiunt dominos suos . Peruersi quidem prelati dolent, cum uiderint numerum religiosorum multiplicari, timent cum uident Dauid, id est bonos subditos ungi in regem, et Saul deiici, id est peruersos prelatos honore prelationis priuari. Sed quare timent? ne et ipsi priuentur honoribus, ne loco eorum restituatur aliquis melior. Et indicauit  Abigail Nabal omnia uerba, que audierat a Dauid, et emortuum est cor eius intrinsecus, et factus est quasi lapis. Boni siquidem subditi peruersos magistros de negligentia commonent, sed ex commonitione deteriores fieri quandoque solent. Et emortuum est cor Nabal, et factus quasi lapis, cum aliquis morte perpetua induratur in peccatis. Post mortem Nabal, Abigail regina constituitur, quia qui sub peruerso magistro bene uixerit, citius ad regimen animarum sublimari promeretur, ut cum Dauid obtineat regnum, et cum Christo regnet in eternum. Misit enim nuntios Dauid ad Abigail; ipsa autem secuta est eos. Nuntios Dauid Abigail sequitur, dum quilibet fidelis, Ecclesie doctores uita et moribus imitatur. Sed et quinque puelle pedisseque  ierunt cum illa . Quinque pedisseque eius, sunt quinque corporis sensus, qui quasi puelle pedisseque cum Abigail gradiuntur, dum per munditiam continentie cuilibet iusto seruientes obsequuntur. Pharao uero, qui populum Dei Moysi dimittere promisit, nec tamen diuisit , illos designat, qui uite melioris emendationem promittunt, nec culpam dimittunt; nec tamen in columbino spiritu contritionem, sed in uoce coruina dilationem querunt. Quorum terra diuersis plagis affligitur, nec emollitur, sed ex consuetudine peccandi magis ac magis induratur. Tunc enim Dominus aquas in sanguinem conuertit, cum de rerum causis aliquis carnaliter sentit. Terra ranas producit, cum in aliquo garrienti dominatur uana loquacitas. Cynomia siquidem  et cyniphes, sunt importuni mentis impetus et canini mores. Mors pecorum, mortem designat cogitationum, que pecoribus assimilari solent, quando rationabili intellectu carent. Sic enim homo comparatus est iumentis insipientibus, et similis factus est eis . Sexta plaga est cum tument uesice, et corrumpuntur uiscera, quod fit, dum interiora mentis tument odio et ebulliunt ira. Plaga uero grandinis in fructibus, iniquitatem manifestam designat in operibus. Plaga locuste, est instabilitas anime, que ore ledit, cum detrahit; dat saltus, dum ad carnales se extendit affectus. Plaga siquidem tenebrarum, cecitatem designat animarum, que palpabiles comprobantur, dum peruersa, que  mens cogitat, opere perpetrantur, hoc enim palpabile est, quod manu tangi potest. Nota, quod inter plagam grandinis, et plagam tenebrarum, media ponitur plaga locustarum. Ab iniquitate enim, que designatur per grandinem, fit quasi saltus locustarum ad eterne damnationis cecitatem. Nouissima uero plaga est mors primogenitorum. Primogenita siquidem mentis, sunt moraliter uoluntas et intentio cuiuslibet operationis, dum enim uoluntas et intentio corrumpuntur, quasi primogenita Aegyptiorum morte percutiuntur. His igitur plagis affligitur obstinatio senis, qui carnalibus delectatur, loquacitate gaudet, importunus et grauis est omnibus, more pecorum pronus ad uitia iracundia tumens,  ad iniurias manifestus, ad omnia mobilis, luce ueritatis carens, et ideo seipsum palpans.



CAP. XuI. De curiali monacho. Abusio quinta.

Quoniam de curiali monacho pauca dicturi sumus notandum fateor ut de canonico seu conuerso curiali eadem sentiamus. Licet enim diuersus sit habitus, idem tamen debet esse religionis affectus, ut non affectent uestibus placere, sed moribus. Cum ergo dicitur curialis monachus, ex adiuncto designatur aliquid leuitatis. Qui enim secularium hominum consortia diligunt, qui se consiliis principum libenter ingerunt, qui secretorum conscii sunt et internuntii, curiales possunt appellari. Consilia principum peruersa, si ea scias, et internuntius fias, timeo ne consentias. Ordo claustri et ordo curie  diuersus est ualde. Ibi sedes in insidiis cum diuitibus in occultis, ut interficias innocentem ; hic audis: Non sedi cum concilio uanitatis, et cum impiis non sedebo . Ibi dextera tua repleta est muneribus ; hic lauas inter innocentes manus tuas; ibi pauperum res uiolenter auferuntur; hic a pauperibus sponte offeruntur; ibi laudatur peccator in desideriis anime sue, et iniquus benedicitur , hic autem benedicitur iustus. Si uis igitur esse monachus curialis, laudas quod non debes, defendis quod non expedit, operaris quod non licet, loqueris quod non decet. Due sunt tamen curie principum secularium, quorumdam scilicet, qui ecclesias construunt, et quorumdam, qui destruunt. Ad utramque necessarius est religiosorum accessus,  curialium uero monachorum inutilis et periculosus. Hec est curia Dauid, illa uero Absalon. In utraque necessarium est consilium Chusai. Lego Achitophel consiliarium Dauid quandoque fuisse, sed tamen recessisse ab eo, et cum Absalon permansisse . Locus est forsitan, ut exquisitius de adducto loquamur testimonio. Due sunt enim curie Dauid, scilicet et Absalon. In utraque preualuit consilium Chusai non consilium Achitophel. Chusai silentium, Achitophel ruina fratris interpretatur. uir enim linguosus non dirigetur in terra; uirum iniustum mala capient in interitu . Si autem diligis uidere dies bonos, prohibe linguam tuam a malo, et labia tua ne loquantur dolum . Hoc est, consilium Chusai, illud Achitophel.  Lingua enim sedet in udo, et facile labitur. In illa, ruina fratrum, in silentio uero pax nutritur, seruatur Dauid ne moriatur. Erat autem Chusai, ut scriptum est, amicus Dauid . Sed quomodo amauit eum? Obmutui, inquit Dauid, et humiliatus sum, et silui a bonis . Sic enim fructum silentii iustus amat, ut etiam a quibusdam bonis taceat. Sic amat consilium Chusai, ut ponat silentium ori suo custodiam, dum non loquitur nisi per licentiam. Cantat Dauid psalmum pro uerbis Chusai: uerba Chusai, uerba silentii, uelamen mysterii . Tria sunt tamen silentia. Silentium oris, tranquillitas mentis, uelamen mysterii. uerba primi silentii, discreta; secundi, secreta; tertii, manifestio  mysterii. Historiam nosti, nota mysterium, assigna moralitatem. Persequebatur Absalon Dauid, Iudas Christum, appetitus carnis, animam. Aestuabat Absalon amore regnandi: hec est radix omnium malorum , cupiditas, ipsa est caput, ex quo pendet uitiorum cesaries. Hec est cesaries, quam nutriebat Absalon, et grauabat eum, et nonnisi semel in anno tondebatur, et tunc crines suos ponderabat ducentis siclis pondere publico. Absalon pax patris interpretatur. Ipse et Iudas est. Audi pacem patris: Qui mecum, inquit, intingit manum in paropside, hic me traditurus est . Audi pacem filii: Quemcunque osculatus fuero, ipse est, tenete eum . Osculo pacem promittit, et affligit. Comam nutriebat, sed quomodo? Fur erat, et  loculos habebat . Et semel in anno tonsus est, quando semel triginta argenteos retulit, et in templo proiecit. Crines ducentis siclis ponderauit, qui numerus est immundorum, quia penitentia ductus ait: Peccaui, tradens sanguinem iustum . Si sciret ponderis iustitiam, id est pretium sanguinis, non ad laqueum curreret, sed ad crucem Domini humilis properaret. Ponderauit autem pondere publico, non pondere sanctuarii . Posuit enim talentum plumbi, super quod sedet diabolus, non leue pondus misericordie, cui Dominus supponit manum suam. Posuit pondus desperationis, non misericordie, hoc pondus apud se habebat, illo carebat, et ideo forsitan, quia misereri noluit, misericordie ueniam querere dubitauit. Audi  pondus sanctuarii: Peccaui, delictum meum cognitum tibi feci, et iniustitias meas non abscondi. Dixi: Confitebor aduersum me iniustitiam meam Domino, et tu remisisti impietatem peccati mei . Iustum pondus abundans misericordia, delictum suum cognitum facit, confitetur iniustitiam, et quo plus peccatum detegitur ab eo, tanto plus regitur a Deo. Audi pondus publicum, pondus Cain; ait enim: Maior est iniquitas mea, quam ut ueniam merear , plus suam malitiam, quam Dei misericordiam ponderauit. Sed et appetitus carnis cesariem nutrit, quia cogitationum superfluitatem producit. Que cesaries grauat mentem, dum deprimit terrena inhabitatio sensum multa cogitantem . Qui tonsus semel in anno ducentis siclis crines ponderat,  quando in omni spatio uite sue cupiditatibus seculi semel renuntiat, et hoc in fine. Tunc enim tantum ab iis, que possidet, spoliatur, quando succisione mortis ultime a terrenis separatur. Ponderat autem plus terram quam celum, plus enim amat esse in domo lutea, quam in non manufacta, que est in celis; in transitoria, quam in eterna, et hoc pondere publico, non pondere sanctuarii. Audi pondus sanctuarii, pondus Pauli: Cupio, inquit, dissolui, et esse cum Christo . Audi pondus publicum: ue habitantibus in terra , non illis qui corpore habitant, sed qui corde amant. Amet igitur monachus consilium Chusai, id est, silentium claustri. Respuat autem consilium Achitophel,  ut non amet negotia principum, nec secularium uagus querat accessum.



CAP. XuII. De monacho causidico. Abusio sexta.

Contingere quandoque solet, ut monachi, qui curias frequentant, causas audiant, iudicia perquirant, et si aliquando proprie cause necessitates occurrant, ad curiam securiores recurrant. Nec tantum suas, sed etiam alienas defendunt causas, hoc amant, hoc frequentant. Amant decreta conciliorum, non secreta mysteriorum. Decreta, non psalmos ruminant, fiunt oratores in causis, rhetoricis utuntur coloribus; laudari appetunt, quia pro multis loquuntur. Sed monachus multum loquens, multis displicet. Coniugia copulant illicita, licita quandoque dissoluunt, quorum non nouerunt patres, atauos nominant,  consanguinitatis ordinem narrant, hunc ex illo descendisse confirmant, de incertis iudicant, testantur sepissime quod ignorant. Si uero aliquotres illicita connubia coniungunt, communem utilitatem pretendunt, Ecclesiarum quietem promittunt, pacem populi, patrie salutem. Si uero res sic ad effectum peruenire non ualeat, monachus causidicus tunc parat, ut quod alibi fieri non potuit, Rome fiat. Pro principe igitur seculari Alpium frigus, Italie calorem libenter patitur, qui pro magistro spirituali multo leuiora forsitan inuitus pateretur. Oneratur chartulis, auctoribus fultus reuertitur, ponit diem cause, personas inducit, que si uelis, parate sunt iurare quod est, et si uelis, iterum iurare quod non est. Hec sunt principum negotia. Audi iudicium  Ioannis Baptiste in consimili causa: Non licet tibi habere uxorem fratris tui . Quid igitur dicam? Nonne magis amat monachus esse causidicus, de simul discumbentibus cum Herode, quam in uinculis, et carcere teneri cum Ioanne? In quo conuiuio licet non uideat caput Ioannis in diseo, tamen uidet que effuso sanguine acquiruntur, uaccam uidue, et porcum pauperis. In carcere principis pauper moritur, et tamen de substantia pauperis comedens monachus principi blanditur. Sed et ego ipse, carissime, quandoque cum Herode in conuiuio moraliter discumbo, saltantem puellam considero, caput Ioannis truncatum in disco conspicio. Herodes siquidem pellis gloria interpretatur. Omnis  enim gloria filiarum Sion ab intus ; gloria uero filiarum seculi deforis est. In conuiuio igitur cum Herode sedeo, cum in delectatione uitiorum, uane glorie fauorem quero, saltantem conspicio filiam Herodis, dum mihi placet uanitas curiositatis. Hec sunt illa duo, que auferunt caput Ioannis, uanitas scilicet et curiositas. Ioannes gratia Dei interpretatur. Huius gratie Deus caput est. Caput igitur a corpore separatur, quando aliquis non Deo, sed sibi ascribit bonum quod operatur. Tales apud Deum gratiam non inueniunt, quia nec querunt. Superbi enim apud homines, apud Deum humiles gratiam querunt. Unde et Paulus: Gratia Dei sum id quod sum, et gratia Dei in me uacua non fuit . Audit monachus causidicus Apostolum  dicentem: Ne repetas . Audit, et determinat: Ne repetas, inquit, cum litigio, non cum molestia prosequaris, et tamen si quid ei auferatur, subire iudicium non recusat; periculum periurii, cum uel aliquis pro seipso uel pro alio iuret, non euitat. Inde conqueritur Apostolus, quod fraudem pati nolumus, quod iudiciis contendamus, quod ira succensi nosmetipsos uindicamus, dicens: Non nosmetipsos defendentes, karissimi, sed date locum ire!  Proh dolor! Ubi uera religio? ubi perfectionis integritas? ubi caritatis inuenitur fundamentum? Forsitan in claustralibus, qui seipsos iudicantes quotidie accusant, summi iudicis sententiam formidant dicentes: Non intres in iudicium cum seruo tuo, quia non iustificabitur in conspectu tuo  omnis uiuens . Scrutantur enim claustrales iudicia Domini uera, non secularia, legem Domini custodiunt uiuendo, meditando, amando. uiuendo puritas conscientie, amando caritatis perfectio solet adipisci. Habet enim lex claustralium, iudices et testes, atque consiliarios suos. In lege etenim Domini duo testes sunt, uita et conscientia; duo iudices, meditatio et scientia; duo consiliarii, amor proximi et amor Dei. Bonus testis bona uita. Coram Deo testis est conscientia, coram hominibus uita. Concordant autem in iudicio scientia et meditatio, dum quod fit aut quod dicitur diligenti consideratione prouidetur. Tota uero iustitia predicte legis pendet ex duobus precedentibus consiliariis. Ex his duobus mandatis tota lex pendet et prophete  . Si quid igitur in hoc seculo perfectionis est, in claustralibus reperiri potest. Nec tamen seruari potest integritas, nisi diligatur paupertas. Qui enim diuitiis abundant, si cor apponant, grauantur curis, implicantur negotiis.



CAP. XuIII. De habitu pretioso. Abusio septima.

In uiuendo docet Apostolus qualis esse debeat religionis habitus, ait enim: Non in ueste pretiosa . Qui mollitiei mulierum pretiosam uestem negat, putasne monacho pretiosiorem habitum concedat? Plus amat sponsus sponse castitatem quam pretiosam uestem, plus simplicitatem quam tortum crinem. Sic immortalis sponsus plus amat interiorem habitum quam exteriorem. Molles mollia querunt,  elati pretiosa, delicati speciosa. Exterior ergo superfluitas, animi nuntiat uanitatem. Iuxta Regulam: Quod uilius occurrerit, non quod carius fuerit, emendum puto, ut sit diuersitas inter indumentum palatii et monachi. Qui enim mollibus uestiuntur, in domibus regum sunt . Loquor qualiscunque canonicus de monachis. Sed quid dici debeat de quibusdam nostri ordinis canonicis? et mens, et facies uehementer erubescunt. Lectuli eorum culcitris fulciuntur plumeis, linteis et lodicibus accurate parantur, cothurnis teguntur et opertoriis, quod si forte uideres, lectulum sponse, que sponsum desideret, forsitan estimares. Cappa canonici, et cuculla monachi non differunt a pallio militis; sed, ut ait quidam sapiens, miles et monachus  ex eodem panno partiuntur cucullam, et chlamydem. Non multum differt habitus canonici regularis et secularis, sed si forte regularem uideas, archidiaconum uel episcopum te uidisse contendas. Sed forsitan dices, delicatis delicata conueniunt, ex regula testimonium proferens. Ait enim beatus Augustinus: Si eis, qui uenerunt ex moribus delicatis ad monasterium aliquid alimentorum, uestimentorum, operimentorumue datur, quod aliis fortioribus, et ideo felicioribus non datur, cogitare debent, quibus non datur, quantum de sua seculari uita illi ad istam uitam descenderint. Consentimus auctoritati, ut detur delicato quod sufficiat ne deficiat, non quo superbiat. Audi et tu, carissime, beatum Augustinum. Non contingat,  inquit, detestanda peruersitas, et in monasterio  fiant pauperes delicati. Mentior, si non uidi quosdam, quorum paupertas talis erat, quando foris erant, quod nec ipsa necessaria poterant inuenire. Et quia inuenerunt uictum et tegumentum, quale foris inuenire non poterant, erigentes ceruicem, uoluerunt sociari eis, ad quos foris accedere non audebant, sed egressi de paupere Ecclesia circuierunt ditiores, ut ibidem reciperentur, et qui semper ueteres pannos aut uiles habere consueuerant, nunc semper nouos aut pretiosos habere contendant, et qui ante conuersionem lectulum proprium nusquam habebant, nunc si forte uoluntas eis fuerit eundi aliquo, ornamenta lectuli secum portant. Timeo autem, ne in  huiusmodi lectulis uideantur somnia uanitatis, ne in eisdem patiatur animus illusionem carnis. Sicut in exteriori lectulo caro molliter uolutatur, sic et in uoluptatis lectulo anima spoliata uirtutibus eneruiter delectatur. In lectulo igitur fluxe mentis dum dilectus queritur, non inuenitur. In hoc lectulo iacet paralyticus omni compage membrorum dissolutus, id est, animus in omni actione dissipatus in lectulo Iacob ad caput ponitur lapis, non pluma leuitatis que uento superbie ad aquilonem rapitur, cum dicitur: Ponam sedem meam ad aquilonem, similis ero Altissimo . Iacob in itinere sub capite lapidem posuit, et dormiuit, scalam uidit, angelos ascendentes et descendentes, et Dominum innixum scale . In itinere dormit, qui in transitu  uite presentis oculos  ab appetitu secularium claudit. uidet angelos, quanto desiderio super se Deo inhereant, quanto caritatis affectu nobis infirmis condescendant. uidet etiam Dominum innixum scale, ut uideat, si est intelligens aut requirens Deum . Nec mirum si hoc uideat, qui caput in lapide posuit, id est, mentem in Christo. Audistis de lectulo, audite de uestimento: Et induit, inquit, eum mater sua uestibus Esau ualde bonis, quas apud se habebat . Forsitan cum audis, quod induit eum mater sua uestibus ualde bonis, similiter pretiosis uestiri queris, dum legis tunicam Ioseph fuisse talarem, conaris et tu habere longiorem. An  nescis, quod, ut ait Apostolus, omnia contingebant illis in figura?  An ignoras, quod in Iacob fragantia uestimentorum famam designat uirtutum; in Ioseph tunica talaris perseuerantiam longanimitatis? He sunt igitur uestes, quas apud se habebat Rebecca, et quibus induit Iacob cum a patre benediceretur, quia perseuerans patientia custos est uirtutum, ut in fine quilibet benedictione perfruatur. Inter illos etiam, qui tunicis induuntur uoluptas pedem posuit, non quod camisiis utantur, sed quodam delicato panno, qui uulgo saia dicitur. In ostensione igitur lanei uestis, asperitatem conuersationis ostendunt, sed in delectatione delicati panni suauitatis mollitiem querunt. uidi et ego, ni fallor, monachum camisiam indutum, locantem et  dicentem: carior est stamina, quam camisia; tunica uero uestiri magna est difficultas. Sed forsitan dices, quod infirmus fuit huiusmodi, imo sanus et petulans, et pingui residens equo, abundans rebus, et curias frequentans. Qui tamen ante conuersionis habitum, pedes ire consueuerat, nec semper lineis induebatur. Et ideo hec abusio non tantum claustri, sed etiam abusio seculi potest appellari.



CAP. XIX. De cibo exquisito. Abusio octaua.

Non negat religio quod requirit necessitas nature, prohibet tamen quod appetit superfluitas gule. Causari etenim solent quidam seculares, quod tam diuersis et tam delicatis utuntur cibis, quod tam magno labore cibus conficitur, et tam cito deglutitur. Nec minus forsitan causari debent quidam religiosi,  qui delicatiores possunt appellari. Qui enim delicatiora querunt, delicatiores dici possunt. Cum enim legas deliquisse Ionathan in gustu mellis . Esau in edulio lentis , Sodomitas in saturitate panis , putasne sine periculo esse tot carnium ferculis, tot piscium generibus, tot frixurarum diuersitatibus delectari? Nonne sic differt palatium a refectorio, sicut Aegyptus a deserto? Si igitur in deserto sumus, mirandumne est si ollas carnium suspiramus? Ollas carnium suspirat, quem carnis desiderium tentat. Isti autem quare suspirent, qui ollas carnium semper habent? Adhuc esce  eorum erant in ore ipsorum, et ira Dei ascendit super eos . Esca enim uentri, et uenter escis; Deus autem et hunc et has destruet  . Occidit enim pingues eorum, et electos Isrel impediuit , et quorum Deus uenter est, et gloria in confusione eorum . Per similitudinem sepe Scriptura loquitur, ut quod in re aliqua discerni non potest, in consimili discernatur. Per similitudinem Deo uenter comparatur, cum dicitur: Quorum Deus uenter est, et gloria eorum in confusione. Solent enim diis templa construi, altaria erigi, ministri ad seruiendum ordinari, immolari pecudes, thura concremari. Deo siquidem uentri templum est coquina, altare mensa, ministri coqui, immolate pecudes, cocte carnes, fumus incensorum, odor saporum. Hec in Ierusalem non construuntur, sed in Babylone, quia quorum Deus uenter est, et  gloria eorum in confusione. Ipse est enim princeps coquorum, qui muros Ierusalem destruxit, qui transtulit uasa Domini in domum regis Babylonis, et fecit uasa templi, uasa palatii, et, ut uerius dicam, uasa mense diuine fecit uasa coquine . Ait enim Apostolus: Templum enim Dei sanctum est, quod estis uos . In hoc templo uasa sunt corda, que tunc sunt uasa templi Domini, cum plena uirtutibus placent diuine uoluntati, fiunt autem uasa palatii, quando placere desiderant cuilibet humane potestati. Fiunt etiam uasa coquine, dum cor, quod prius sobrietati seruierat, postea seruit gule. Unde Ieremias: Qui nutriebantur, inquit, in croceis, amplexati sunt stercora . Crocus in Oriente nascitur, et colorat, et saporat. In croceis  igitur nutriuntur, qui in initio conuersionis sue interius sapore uirtutum reficiuntur, exterius uero boni operis exemplo colorantur. Sed hi, qui sic nutriuntur in croceis, amplexantur stercora, dum post sobrietatis et continentie uitam, reuocat eos uentris cura. Et fit quandoque, ut qui in sua domo ante conuersionem sobrie uixerat, postmodum in monasterio gulosus fiat. Placatur Deus uenter diuersorum hostiis ferculorum, inclinat aurem rumoribus, excitatus saporum generibus, demulcetur confabulatione non oratione, otio gratulatur, somnolentia delectatur. Per similitudinem igitur Deo uenter assimilatur, dum ei tanta deuotione per omnia seruiatur. Habet itaque monachus canonicos et conuersos, qui ei obnixius seruiant, eos uidelicet, qui sub otio in  Ecclesia Dei remisse uiuunt, qui non querunt secretas orationes, sed fabulosas otiosorum confessiones; inter quos non audiuntur singultus et suspiria compuncte mentis, sed risus et cachinnationes, et ructus ingurgitati uentris. Miserabilior inter alias abusiones hec abusio, ut delicatius in ecclesia quam in domo propria uixisse conuincaris, et dicatur de te: Parit sterilem, que non parit, et uidue bene non fecit . Sterilis que non parit, caro est, que, iuxta uerbum Domini, non prodest quidquam . uidua uero est anima, que sponso uiduata est celesti. Cui bene non facit, qui inutilis carnis concupiscentiis deseruit, et anime curam in excolendis uirtutibus non attendit.



CAP. XX. De rumore in claustro. Abusio nona.


Norunt aliqui, quod affluentiam ciborum comitari solet inundatio uerborum. Norunt etiam multi quod saturitatem uentris sequitur leuitas operis, et uanitas mentis. Scriptum est enim: Sedit populus manducare, et bibere, et surrexerunt ludere . Ludere, inquit, non legere. Sunt enim quidam qui, post delicati cibi diuersa fercula, cum in claustro sedeant, non lectioni et silentio, sed rumoribus et curiositati uacant, qui locum et tempus loquendi et tacendi nusquam et nunquam seruant, sed instabiles et otiosi nunc hos, nunc illos ad colloquium uocant. Pone, inquit Psalmista, custodiam ori meo, et ostium circumstantie labiis meis . Ostium dixit, non murum. Si enim murus poneretur, loquendi  licentia omnino negari uideretur. Sed ostium ponitur, quod tempore et loco clauditur et aperitur. Est tempus et locus loquendi et tacendi. Aperitur itaque ostium in claustro hora constituta lectioni, in capitulo confessioni, in ecclesia orationi. Clauditur iterum in claustro confabulationi, in capitulo excusationi, in ecclesia uane modulationi. Hoc ostium clauditur sepius fratribus nouiter conuersis, tepidis et peruersis. Aperitur tamen eisdem propter necessitatem operis, uel ad doctrinam ordinis, seu ad edificationem mentis. Potest hoc ostium appellari licentia loquendi, que aperitur, aut clauditur, cum datur aut negatur. Per hoc ostium sepe intreunt, qui ostium mentis frangunt, fascinatio enim nugacitatis seducit cor. Cauendum est tamen, ne hoc  ostium pateat uento uenienti a regione deserti, ne domus quatuor angulis concussa subuertatur, et filii Iob oppressi moriantur . Deserti regio, est demonum seu peruersorum fratrum a Deo derelicta multitudo, a quibus uentus uenit, id est, grauis tentatio irruit, que a tranquillitate conscientiam subuertit. Domus uero mentis, que quatuor angulis, id est prudentia, temperantia, fortitudine et iustitia constituitur, quandoque uento tentationis, seu turbine uerborum quassata turbatur. Sepe etenim per ignauiam prudentia, per delectationem temperantia, fortitudo per timorem, iustitia per amorem franguntur, quibus quassatis, uirtutes animi, scilicet sapientia, intellectus, consilium, fortitudo, scientia, pietas et timor moriuntur, quando a suis contrariis  feriuntur. Obruitur enim sapientia per stultitiam, intellectus per hebetudinem, consilium per precipitationem, fortitudo per timorem, scientia per ignorantiam, pietas per duritiam, timor per superbiam. Sed ab hac ruina puer euadit, qui beato Iob nuntiet, id est discretio mentis, que cum animo agit, ut quod perdere ceperat, penitudo conseruet. Hi sunt rumores claustralium, ad quos non pertinent bella principum secularium, sed pugne tentationum. Delectare igitur, carissime, his rumoribus, non exterioribus. uenerat et alius nuntius ad beatum Iob, qui diceret: Chaldei fecerunt tres turmas, et inuaserunt camelos, et tulerunt eos, necnon et pueros occiderunt gladio, et effugi ego solus, ut nuntiarem tibi  . Chaldei feroces, id est demones; cameli, bonas terrenarum rerum dispensationes, pueri custodes, sollicitas circumspectiones, nuntius qui euadit discretionem designat animi. Camelus partim mundum animal, quia ruminat, partim immundum, quia ungulam non diuidit, bonas terrenorum dispensationes innuit, quas diabolus modo torpenti, modo precipitata actione ferit, modo pigra uel immoderata locutione confundit, pene autem semper nimiis cogitationum molibus premit. Sic igitur Chaldei tribus turmis camelos rapiunt, quando illicita cogitatione, superflua operatione, inordinata locutione curas dispensatorum confundunt. Sepe autem quid sibi, quid proximis debeat, attendit, nec per immoderationem sollicitudinis aliorum se negligit, nec  per sui curam, aliorum postponit; sed, cum hec utraque solerter agit, aliqua subito causa emergit, que omnes circumspectiones obruit; et sic sola discretio animo damna nuntiat, et quasi Dominum ad lamenta uocat. Audi igitur, carissime, quid tibi nuntiet puer, qui euasit, id est puritas discretionis quid nuntiet menti. Audi damna camelorum, et casum puerorum. Hi rapiuntur, illi moriuntur. Auferuntur cure dispensationum, dum per negligentiam perit puritas circumspectionum. Gaudent multi claustralium cum de regibus fabulantur, dum casus militum narrant, dum pro illis loquuntur, a quibus non agnoscuntur, multorum partes defendunt, pro multis irascuntur, pro multis litigant, ignorant tamen quod negant aut affirmant. Si autem de regibus  sermo est, docet lectio claustri regum certamina casus et euentus bellorum, quomodo moriatur Saul, quis eius mortem nuntiauerit Dauid. Cum enim reuerteretur Dauid a cede Amalech, et maneret in Siceleg, uenit homo de castris Saul ad Dauid, dixitque ad eum Dauid: Unde uenis? De castris Isrel, inquit, fugi. Quod est uerbum, inquit, quod factum est? Qui ait: Saul et Ionathas filius eius interierunt. Unde scis, inquit, quod mortui sunt? Et ait adolescens: Casu ueni in montem Gelbe, et Saul incumbebat super hastam suam, et conuersus post tergum suum, uidensque me uocauit. Cumque respondissem: Adsum, dixit: Quisnam es tu? Et aio ad eum: Amalechites ego sum. Sta, inquit, super me, et interfice me; et interfeci eum . Hi sunt rumores ruminandi claustralibus.  Cum enim reuerteretur Dauid a cede Amalech, uenit ad eum homo de Castris Saul, quia dum post mortificationem uitiorum iterum carnis appetitus non tantum proprios lapsus nuntiat, sed etiam defectus aliorum narrat, fit ut per exempla maiorum ad uoluptatem carnis inclinet mentes aliorum. Quos enim Saul, nisi superbos in Ecclesia prelatos significat? qui ab humero et sursum eminere sibi uidentur super uniuersum populum. Qui in monte Gelbe ab Amalechita percussus occumbit, dum in monte superbie posita, per diuersa carnis desideria mens fluxa decurrit. Super Saul ut eum occideret, Amalechites stetit; quia animus, cui carnis delectatio dominatur, cito perit. Sed tu, carissime, precipe uni de pueris tuis, id est spiritui pure discretionis,  ut interficiat in te Amalechitam istum, qui ausus est manum mittere etiam nunc quotidie in Christum Domini. Hec enim multum nocent prelatis, amor scilicet proprie excellentie, et uoluptas carnis. Audire forsitan uelles, carissime, rumores pacis non belli, concordie non discordie. Regina Saba nouit rumores huiusmodi, que, audita fama Salomonis, ingressa Ierusalem, locuta est ei uniuersa que habebat in corde suo, et ille docuit omnia que proposuerat, uidensque ciuitatem, quam edificauerat, et cibos mense eius et habitacula seruorum, et ordinem ministrantium et uestes eorum, et pincernas, et holocausta, que offerebat in domo Domini: uerus est, inquit, sermo, quem audiui in terra mea super sermonibus tuis, et sapientia  tua. Non credebam narrantibus mihi, donec ipsa ueni, et uidi oculis meis, et probaui quod dimidia pars mihi nuntiata non fuerit. Maior est sapientia, et opera tua, quam rumor, quem audiui . Saba, captiua, uel, ut quidam uolunt conuersio uel incensio interpretatur. Dum enim aliquis sub lege peccati adhuc in seculo positus tenetur, audita fama Salomonis per uerbum predicationis ad Dominum conuertitur; conuersus, igne caritatis accenditur. Et ingressa Ierusalem cum incipit diligere pacem, locuta est ei uniuersa, que habebat in corde suo per confessionem, et ille docet omnia uerba, que proposuerat, si peniteat, habere remissionem. uidet regina Saba sapientiam ueri Salomonis, quam ostendit nobis per humilitatem filii; uidet domum Ecclesie,  quam quotidie edificat per gratiam Spiritus sancti, uidet cibos mense, et habitacula seruorum, id est intellectus diuersos Scripture, et congregationes religiosorum, uidet ordinem ministrantium, id est statuta recte uiuentium. Considerat etiam uestes, martyrum scilicet et confessorum carnes, has purpureas rubore proprii sanguinis, illas uero nigras exercitio laboris, seu pallidas mortificatione carnis. uidet princernas, qui cum cibo predicationis propinant uinum compunctionis. Accendit etiam holocausta, que offeruntur in ara cordis contribulati. Sed cum hec uidet animus nouiter conuersus, dicitur de eo quod sequitur, et non habebat ultra spiritum. Habebat, et non habebat. Habebat enim spiritum humiliatum non elatum, spiritum gratie non  nequitie, spiritum Dei non spiritum mundi. uerus est, inquit, sermo, quem audiui in terra mea, et non credebam narrantibus mihi donec ipsa ueni, et uidi oculis meis, et probaui quod media pars mihi nuntiata non fuerit. Parum itaque uidetur captiuo, liberato conuerso et accenso audire predicationem, nisi ueniat per affectum, uidere per cognitionem, nisi probet per effectum. Cum enim uidet in domo conuersionis bona contemplationis, et recogitat in se ea, que audierat adhuc in seculo positus de bonis actiue uite, opera scilicet misericordie, benignitatis et concordie, pondus laboris, afflictionem carnis, uilitatem cibi, quietem silentii, et iterum attendit per contemplationem, future uite premia, ubi erit iustis eterna bonitas, felix eternitas, gaudium sine dolore,  quies sine labore, cum, inquam, hec uidet, dicit: Media pars mihi nuntiata non fuerat. An nescis, quia Maria meliorem partem elegit, que non auferetur ab ea?  Quanto meliorem et longiorem, tanto maiorem. In actiua siquidem uita finis est in labore, in contemplatiua uero nec defectus in bonis, nec terminus in delectatione.



CAP. XXI. De lite in capitulo. Abusio decima.

Infirmitati mortalium omnipotens Deus benigne prouidens, in Ecclesiis instituit tria, scilicet medicos, loca, remedia. Hec tria designantur per Samaritanum, per stabulum, per uinum et oleum. Medici sunt prelati; loca, capitula; modi penitentie, remedia. Attende igitur in Samaritano prelatum; in  stabulo capitulum, in infusione uini et olei, fomentum consolationis, et asperitatem correptionis. In hoc capitulo est etiam piscina compunctionis, in qua sanatus est infirmus post commotionem uere confessionis. Nec tamen sanatur nisi unus. Nisi enim adsit unitas, deest sanitas. Qui igitur amant litem, destruunt unitatem. Intolerabilis igitur hec abusio, ut ibi litiges, ubi te ipsum accusare debes; ut ibi augeatur culpa, ubi deleri potest; ut ubi contemmis uicarium Christi, contemnas Christum. Ait enim ipse de prelatis: Qui uos spernit, me spernit . Sed forsitan dicet aliquis: Religiosum pati possum magistrum, sed cum negligentiam prelatorum considero, obedire contemno; cum uideo fratres meipso deteriores, accusationes eorum pati nolo. Cum dicis  fratres teipso deteriores, deterior factus es. Quare contemnis magistrum? An nescis Christum coram Pilato iudicatum? An nescis regem celi a militibus in terra flagellatum?  Tulit Christus crucem pro peccatis tuis, non pro suis, et tu uirgam renuis? Flagellari non erubuit coram populo, et tu dedignaris spoliari coram magistro? Accusatur Christus, et tacet coram militibus, ut daret nobis exemplum patientie; accusaris et tu, et litigas, ut sis exemplum fratribus peruersitatis et malitie. Quare ergo resistis Spiritui sancto? Spiritui sancto resistunt, qui obdurata mente penitere nolunt, qui ueritati contradicunt, et humilitatem confessionis spernunt. Si in hoc perseueras, in Spiritum sanctum peccas. Sed qui peccat in Spiritum sanctum, non remittetur  ei neque in hoc seculo, neque in futuro . Quare ergo in loco remissionis inducis litem contradictionis? Hic est locus diabolo pre ceteris odiosus, hic amittit quos alibi acquisiuit: hic est enim locus Spiritui sancto consecratus. Ubique Pater, ubique Filius, ubique Spiritus sanctus; sed tamen, ut diximus iste locus Spiritui sancto dicitur esse deputatus. Possunt enim quedam de persona Filii dici, que non debent dici de persona Spiritus sancti. Incarnatio siquidem pertinet ad Filium, nec incarnatum legimus Spiritum sanctum. Sic etiam ad Spiritum sanctum proprie pertinet remissio peccatorum. Diuerse persone, idem Deus, una essentia, et ideo secundum diuersitatem personarum, diuersa singulis  assignantur officia. Consideratur etenim in Patre pietas miserationis, in Filio affectus redemptionis, in Spiritui sancto benignitas remissionis. Motus siquidem Pater pietate misit Filium ut redimeret, promisit etiam Spiritum sanctum in quo peccata dimitteret. uidesne quomodo pertinet ad Patrem potestas mittentis, ad Filium humilitas obedientis, ad Spiritum sanctum remissio penitentis? Est igitur capitulum officina Spiritus sancti, in qua filii Dei congregantur, ut ei reconcilientur. Noli esse frater quasi Satan inter filios Dei . Inter filios Dei Satan dicitur, qui fratres suos conturbat; qui fratribus detrahit, et eisdem maleuolus insidiatur. Satan, aduersarius interpretatur. Et Satan est, qui magistro contradicit, et fratribus aduersatur. Ad quem dicit: Unde uenis?  De eo queritur  unde ueniat, qui nunquam est stabilis, sed semper instabilitatem amat. Unde et subditur: Circuiui terram, et perambulaui eam ; hoc enim solent peruersi fratres facere, officinas, parentum domos, uicinas ecclesias uagando circuire. Sed cum Satanas a facie Domini exiit, beato Iob, et substantie eius molestus fuit; quia quidam fratres peruersi et cum remanent in claustris, et cum exeunt, bene uiuentibus intus et exterius molesti fiunt. Scio tamen, quod quidquid intus et exterius delinquitur, in capitulo per confessionem relaxatur. Hec est domus uicina paradiso. De domo etenim confessionis fit transitus ad beatitudinem eterne pacis. Tres sunt itaque domus, in quibus hospitamur egressi de carcere antiqui hostis, domus scilicet misericordie,  domus obedientie, domus indulgentie. In domo misericordie, apud Patrem suscipimur per pietatem uisitati; in domo obedientie, apud Filium per passionem redempti; in domo indulgentie, apud Spiritum sanctum per gratiam a peccati iugo liberati. Prima domus, renuntiantibus peccato affinis est Aegypto. Secunda domus, proficientibus in bono proxima est deserto. Tertia delectantibus in Domino coniuncta est paradiso. Esto igitur humilis, ut sis in paradiso sublimis. Noli queso, esse in capitulo, sicut Satan in celo, uel sicut Adam in paradiso. Unus enim desperat, alter excusat. Tanto autem Satan deterior, quanto desperatior. An nescis Satan expulsum a capitulo celi; Adam a capitulo paradisi; Iudam a capitulo Christi? Primum capitulum fuit  in celo, secundum in paradiso, tertium in horto. In unoquoque tamen preerat Deus. In primo, prima culpa superbie; in secundo, inobedientie; in tertio auaritie et infidelitatis. De primo dicitur, ponam sedem meam ad aquilonem, et ero similis Altissimo . De secundo dicitur, de ligno boni et mali ne comedas . De tertio dicitur, et retulit tringinta argenteos, et proiecit in templo . Pena culpe prime, casus; secunde, labor; tertie, laqueus. De prima dicitur: uidi Satanam quasi fulgur de celo cadentem . De secunda: In sudore uultus tui uesceris pane tuo . De tertia: Laqueo se suspendit, et crepuit medius . His tribus tres claustralium assignantur ordines:  hi uidelicet, qui sedem prelationis querunt; et illis qui nec preesse possunt, nec obedire uolunt, alii autem, qui familiares magistris loculos portant, et in occulto detrahentes magistros cruciant. Quid? nocetne dignitas, potestas et familiaritas? Creatus in tanta dignitate angelus ut Lucifer uocaretur, non attendens dignitatem Creatoris, casurus sedem quesiuit elationis. Sic quidam claustralium dum generis nobilitate preeminent, dum litterarum scientia pollent dum uoce modulationis placent, dum in qualibet artium ceteros fratres precellunt, elationis sedem petunt et qui ex dono tanti muneris humiliores esse deberent, contra debiliores et illitteratos superbi tument. Nostis etiam potestatem primi parentis, qui cum in honore esset non intellexit , sed dum suo Creatori obedire contempsit,  creature, cui prepositus erat subditus fuit. Sic quidam ex data sibi potestate quandoque superbiunt, et licet eis alii obediant, ipsi tamen obedire prelatis nolunt. Unde igitur processit deiectio, in dignitate; unde subiectio in potestate; unde turbatio in familiaritate? Unde iterum malum in angelo, cum nec precessisset, nec tunc esset? Unde peccatum in primo homine, cum melius deberet credere precepto Creatoris, quam suggestionibus antiqui hostis? Quomodo contigit ut Iudas, qui in tantum fuerat familiaris, in malum consenserit Iudeis? Quare iterum Christus in tantum fecit eum familiarem sibi, quem nouerat inter discipulos deteriorem? Quo digredior? Quo ascendo? Altioris est enim hoc operis et subtilioris. Scio tamen quod si ueniret  Satanas ad capitulum confessionis, impetrare posset indulgentiam remissionis. Sed ne desperaret homo, cum audiret angelum tante dignitatis desperasse, hominem tante potestatis peccasse; discipulum tante familiaritatis apostatasse, ostendit nobis Deus exempla quorumdam, qui peccauerunt, nec desperauerunt, sed amici Dei facti sunt. An ignoras Petri negationem?  An nescis Thome dubitationem?  Nonne post culpam dilexit Mariam?  Amat Christus confitentium humilitatem, non superborum obstinationem, qui declinant cor suum in uerba malitie ad excusandas excusationes in peccatis. Sed tu, benignissime Domine, inclina cor meum ad faciendas iustificationes tuas in omni tempore, ne declines cor meum in uerba  malitie , sed iustitie. Iustus enim in initio accusator est sui . Quid est quod clare uis illi, quem nichil latet, cui omne cor patet, qui uidet in abscondito, qui nouit cogitationes hominum? Abscondit se Adam in paradiso post culpam, sed abscondi non potuit, qui nudus fuit . Oculis enim omnipotentis Dei nuda et aperta sunt omnia . Solent etiam ex nimia simplicitate prelatorum, uel peruersitate subditorum, in capitulo lites multiplicari, quia ubi deest seueritas discipline, oriuntur iurgia, crescunt rixe. Loquuntur de exterioribus negotiis in domo confessionis, adducunt oues et boues in capitulum, ut ubi haberi deberet sermo de animabus, habeatur cura de bobus. Commouentur inter huiusmodi uerba simpliciores  fratres, turbantur discreti, habent iracundi locum, peruersi tempus loquendi. Conqueritur Martha, respondet Maria, quia non est qui respondeat pro ea. Ubi enim nimia simplicitas prelatorum non seruat pacem claustralium, uel non increpat culpas ministrantium, ibi nec Martha compescitur, nec Marie silentium custoditur. Lego questum Marthe, sed non lego responsionem Marie; lego tamen Christum pro hac ad illam respondisse. In responsione siquidem Christi doceri possunt prelati. Hortatur enim Martham, laudat Mariam. Illam, ne desistat a bona operatione; istam, ut perseueret in contemplatione. Pulcher ordo recte uiuentium, ut in capitulo turbato fratri non respondeat, nisi  qui scit quid debet et quid deceat. In his tribus personis designari potest forma perfecte religionis. In Martha ministrantium, in Maria claustralium, in Christo prelatorum. In capitulo itaque, in quo discreti preualet auctoritas prelati, nemo nisi iussus loquatur, nisi uel proclamet aliquem, uel de ordine querat, uel culpam suam humiliter confiteatur. In his siquidem seruandis summus est medicus et perfecta medicina, seuerus magister non crudelis, et rationabilis disciplina. Si enim aliquis emendatoriam uindictam ferre recusauerit, nec tantum fratres sed etiam magistrum clamosus et impudens contempserit, etiam si non abscesserit, de uestra societate proiiciatur. Non enim, ut ait beatus Augustinus, hoc fit crudeliter, sed misericorditer,  ne contagione pestifera plurimos perdat.



CAP. XXII. De dissolutione in choro. Abusio undecima.

Cum non solum in ceteris officinarum locis, uerum etiam in omnibus motibus nichil fiat, quod cuiusquam offendat aspectum, congruum mihi fore uidetur, ut maxime in ecclesia cum ad opus Dei uentum fuerit, humilitatis honestas diligentius obseruetur, ut qui in ecclesiam ante conspectum Dei conuenimus, ne ibidem deteriores simus. Sunt enim quidam, qui mente uagi, attoniti oculis, habitu dissoluti, plana parietum prospicientes perlustrant, aliud cantant, et aliud cogitant. In choro sunt corpore, sed in foro mente; nunc intus sunt, nunc foras exeunt; nec tantum intus dissoluti, sed etiam  cum exierint foras curiosi. Psalmodie uerba proferunt, sed psalmodie sensum non attendunt. Unde beatus Gregorius. uox, inquit, psalmodie cum per intentionem cordis agitur, per hanc omnipotenti Deo ad cor iter paratur, ut intente menti, uel prophetie mysteria uel gratia compunctionis infundatur. Idem in eodem: Dum, inquit, per psalmodiam compunctio effunditur, uia nobis in corde fit, per quam ad Iesum in fine peruenitur. Sunt etiam alii uoce dissoluti, qui uocis sue modulatione gloriantur, nec tantum gaudent de dono gratie, sed etiam alios spernunt tumentes elatione, aliud cantant quam libri habeant, et aliud forsitan iterum dicturi, si sint illud idem iterum cantaturi. Tanta est leuitas uocis, forsitan et mentis. Cantant forsitan,  ut placeant populo magis quam Deo. Qui sic cantant, non cantant cum Maria sorore Moysi, sed in palatio cum Herodiade, ut placeant discumbentibus uel Herodi. Timeo autem, ne sicut delectantur altitudine uocis, delectentur etiam elatione mentis. Nemo tamen altius cantat eo, quem Dominus exaudire consueuit de monte sancto suo, nemo dulcius quam cui Dominus inclinat aurem suam. uoce mea, inquit Dauid, ad Dominum clamaui, et exaudiuit me de monte sancto suo . Esto igitur in ualle humilitatis, ut in monte sancto exaudiri merearis. Si sic cantas, ut ab aliis laudem queras, uocem tuam uendis, et facis eam non tuam sed ementi suam. Caue ne monasterium uertas in theatrum.  Habes in potestate tua uocem tuam, habeto et animum, frangis uocem, frange et uoluntatem, seruas consonantiam uocum, serua et concordiam morum, ut per exemplum concordes proximo, et per uoluntatem Deo, per obedientiam magistro: hec est concordia morum. Sunt etiam tres species sonorum, que fiunt pulsu, flatu et cantu. Ad citharam pertinet pulsus, ad organum flatus, et ad uocem cantus. Assignari potest hec consonantia sonorum, concordie morum: si referatur ad pulsum cithare, manuum operatio; ad flatum organi, mentis deuotio; ad cantum uocis sermonis exhortatio. Percute igitur chordas cithare manu bone operationis, ut concordes proximo per exemplum mortificate carnis. Imple organum cordis flatu, id est, Spiritu sancte  inspirationis, ut reddas Deo dulcem sonum pie deuotionis. Ut iterum concordes magistro, canta canticum nouum, canticum obedientie, non canticum contradictionis et inobedientie. Quid prodest dulcedo uocis sine dulcedine cordis? Sicut per ascensus musice frangis et eleuas uocem, sic per ascensus et descensus uirtutum frangas et eleues mentem. Frangas descendens ad compassionem proximi, eleues ascendens ad contemplationem Dei. Noli cantare cum Lucifero in celo, seu cum primo homine in paradiso, sed cantes in templo cum Christo, eiiciens uendentes et ementes ex eo , eiiciens uendentes datam gratiam, et ementes uanam gloriam. Cantus diaboli cupiditas, cantus primi hominis uoluptas, secundi caritas. In cantu diaboli  sunt tres false uoces, et in cantu primi hominis tres dissone et discordes. In cantu etenim diaboli prima uox est elationis, secunda suggestionis, tertia desperationis. Similiter et in cantu primi hominis prima uox est delectatio, secunda consensus, tertia excusatio. Ex his sex uocibus constat discordie cantus. Musica diaboli ab altiori uoce cantare cepit; inchoauit enim in celo antiphonam elationis, dicens: Ponam sedem meam ad aquilonem, et ero similis Altissimo . Altius igitur inchoauit quam debuit. Si enim non excederet regulam subiectionis cantaret cum aliis angelis canticum perpetue felicitatis. Descendens uero de celo inchoauit antiphonam suggestionis in paradiso, desperationis in inferno. Differt itaque musica Christi a  musica diaboli: illa enim incipit a uoce sublimiori, hec autem ab humiliori. Audi igitur doctorem de musica spirituali doctrinam nobis facientem: Discite, inquit, a me quia mitis sum et humilis corde, et inuenietis requiem animabus uestris . uidesne quomodo spiritualis musica incipit a uoce humilitatis? In musica siquidem Christi sex sunt uoces inter se consone et concordes. Prima concordie uox est humilitas cordis, secunda mortificatio carnis, tertia compassio, quarta consolatio, quinta oratio, sexta deuotio. Nota ergo quomodo in concordia morum sunt descensus et ascensus uirtutum. Nota quomodo concordet humilitas mortificationi, mortificatio compassioni, compassio consolationi,  consolatio orationi, oratio deuotioni. Nota iterum in descensus quomodo pertineat deuotio ad orationem, oratio ad consolationem, consolatio ad compassionem, compassio ad mortificationem, mortificatio ad humilitatem. In his sex uocibus cantatur canticum nouum, canticum caritatis. In his auditur iubilum unitatis, consonum melos deuotionis, contemplationis dulcedo.



CAP. XXIII. De irreuerentia iuxta altare. Abusio duodecima.

Ultimam de duodecim abusionibus claustri habens in manibus, ad eam discutiendam pauca dicturus accedo, qui me solum inter ceteros in hac parte negligentiorem reperio. Qui licet ablutis manibus, lota facie, albis uestibus indutus accedam ad  altare, tamen peruersus opere, ore pollutus, immundus corde, Christi corpus meis non pertimesco manibus tractare. Accedo ad humilem elatus, iratus ad mitem, crudelis ad misericordem: et tamen patitur humilis elatum, mitis iratum, crudelem misericors. Accedo seruus ad Dominum, non amore, sed timore; non deuotione, sed usu. Accedo ad Dominum, cuius percussi seruum; ad Patrem accedo, cuius occidi Filium. Percussi uerbo, occidi exemplo, nec tamen pertimesco Dominum, nec reuereor Patrem. Manens in turba fratrum, turbans aliquos, et ab aliquo turbatus, quandoque accedo ad pacificum. Appropinquo etiam talis ad osculum pacis, qui prius reconciliatus accedere debuissem ad osculum turbati fratris. In altari illum eumdem conspicio,  quem Simeon suscipiens manibus gratias agens benedixit in templo . Bonum est Saluatorem puerum portare in manibus et fructum salutis habere in operibus. Qui enim portat puerum in manibus, id est puritatem in operibus, cum orat exauditur, ut in pace dimittatur. Cum offerebantur in templo pueri, offerri solebant in hac purificatione agnus, turtures et columbe. Ego autem quid offeram, cum nullum istorum habere queam? Offeram ne porcum de his, quos tandiu paui? Offeram ne merulam beati Benedicti, que toties et tam importune mihi uolitans occurrit? Offeram struthionem, quem nutriui post conuersionem? Offeram fortassis porcum immunditie pro agno innocentie, merulam uoluptatis pro turture castitatis, struthionem simulationis pro columba  simplicitatis. Quid est enim moraliter porcus uertens se in uolutabro luti, nisi peccator reuertens ad immunditiam peccati? Et quid est merula uolitans nisi uoluptas per suggestionem tentans? uel quid est struthio in deserto, nisi simulatio in conuerso? Adhuc mecum habeo siliquas cibum, scilicet porcorum, quia adhuc in ore meo resonant seculares fabule, que sunt quasi cibus spirituum immundorum. Siliqua, sicut scriptum reperi, genus est leguminis, follibus maximum et sonorum, sed granorum paucitate sterile et pene uacuum. Ideoque per siliquas designantur fabule seculares sterili suauitate resonantes. Cum igitur secularia narro, stultos congrego, et sicut porci siliquas, sequuntur immundi nugas.  Heu! quam sepe occurrit mihi merula tentationis, et tam tardus curro ad uepres et urticas correptionis. Cum autem beatum Benedictum, ut ait B. Gregorius, urgeret tentatio carnis, conspiciens urticarum et ueprium iuxta densa succrescere fruticeta, nudum se in illis spinarum aculeis et urticarum incendiis proiecit, et per uulnera cutis eduxit uulnus mentis, quia uoluptatem traxit in dolorem. Talis ad altare potest accedere, cui cum occurrerit merula uoluptatis, currit humilis ad asperitatem correptionis. Ego autem quomodo accedam? qui porto plumam struthionis in habitu religionis, ut placeam non moribus, sed uestibus. Quasi enim struthio uolatum simulo, sed tamen pedibus terram tango: uolito habitu, sed terram tango affectu. Penna siquidem contemplationis  a terrenis non eleuat, quam corpulentia carnee fragilitatis pondere suo grauat. Unde B. Iob: Penna, inquit, struthionis similis est pennis Herodii et accipitris . Dicitur esse similis penna struthionis penne herodii et accipitris, cum aliquis habitu simulat quod uitam alicuius antiqui patris habeat. In pennis igitur similes sunt, sed corpore differunt, quia struthio corpore maior est, et ideo a terra non potest eleuari. Qui enim terrena sapiunt, et terrenis inhiant, carnis desiderio solent aggrauari. Unde et ueritas dicit: Hi sunt, qui ueniunt ad uos in uestimentis ouium, intrinsecus autem sunt lupi rapaces . Exterius autem contegor ouis uellere, intus autem seuio cupiditate. Coram Domino consisto ad altare extensis manibus quasi crucifixus,  crucem simulans, et tamen non portans. Cuius crucem? forsitan latronis, sed utinam illius, cui dictum est: Hodie mecum eris in paradiso . Tres sunt siquidem cruces: prima latronis desperantis, secunda orantis et dicentis: Memento mei, Domine, cum ueneris in regnum tuum , tertia autem Christi. Primus meruit crucem, sed non profuit ei ad salutem. Secundus uero meruit, sed tamen ad salutem profuit. Tertius non meruit, portauit eam tamen, sed nobis profuit. His tribus assimilari possunt tres species hominum, quorum hi primi sunt, qui portant crucem mortificando carnem, et tamen non prodest eis, quia non penitent. Sunt autem et alii, qui mortificant carnem, et prodest eis  ad salutem, orant et exaudiuntur, audiunt etiam quod dicitur: Hodie mecum eris in paradiso. Quando autem hoc audiunt? Cum Euangelium legentes dicunt: Beati pauperes spiritu, quoniam ipsorum est regnum celorum . Sunt etiam alii liberi a pena peccati, nullis criminibus implicati, subtrahentes se a peruerso opere, ab otioso sermone, ab immunda cogitatione, in quorum manibus labor est assiduus, oratio in lingua, puritas in mente, portantes aliena peccata quasi sua; hi sunt, qui portant crucem, non pro suis, sed pro peccatis alienis. Prima igitur crux diaboli, secunda cuiuslibet iusti, tertia uero Christi. Prima malitie, secunda penitentie, tertia iustitie. In unaquaque quatuor sunt dimensiones. In cruce etenim diaboli est altitudo, qua  extollitur super omne quod colitur. Profundum est desperatio, de qua dicitur: Peccator, cum in profundum uenerit malorum, contemnit . Latitudo in carnalibus, qui latam et spatiosam uiam sequuntur. Longitudo uero pertinacia. In cruce uero iusti profundum est humilitas, longitudo assiduitas laboris; altitudo contemplatio; latitudo oratio que non tantum latitudine sua complectitur amicum, sed etiam inimicum. Crux autem Christi habet profundum timoris, altitudinem spei, latitudinem caritatis, longitudinem perseuerantie. In prima cruce crucior, ad secundam tendo, pro tertia suspiro. Primam timeo, secundam quero, tertiam desidero. In prima pena tantum, in secunda pena cum uenia, in tertia gloria. Ad crucem malitie pertinet pena, ad crucem  penitentie pertinet uenia, ad crucem uero iustitie gloria. Timeo igitur penam, quero ueniam, desidero gloriam. Sed forsitan queris, utrum reperire possis mensuras utriusque crucis? Dominice crucis profundum habet beatus Iob, altitudinem Dauid, latitudinem Petrus, longitudinem Naboth. De profundo timoris dicitur: Erat uir rectus, et timens Deum . De altitudine spei dicit Dauid: In te, Domine, speraui, non confundar in eternum . Petrus uero ostendit nobis latitudinem caritatis dicens: Ante omnia mutuam in uobis caritatem continuam habentes, quia caritas operit multitudinem peccatorum . Audis latitudinem cum dicit: operit multitudinem peccatorum. Hoc est etiam latum mandatum, ut qui diligit Deum, diligat et fratrem  suum . De longitudine uero scriptum est. Cum Achab rex Isrel uineam Naboth uertere uellet in hortum , quod ille moraliter intelligens mori maluit quam consentire, ut labor excolende carnis uerteretur in hortum uoluptatis, uoluit esse in bono perseuerantie mensuram longitudinis terminum mortis. Supra profundum igitur timoris altitudo spei locatur, ne per timorem ad desperationem animus perducatur. Post spem caritas, post caritatem perseuerantia ponitur, ut qui sperat amet, in hoc quod amat perseueret. Prime igitur et secunde crucis mensuras diligens lector assignare potest cum uoluerit. Nos autem reuertamur ad ea, que cepimus, ut sacrificium dignum Deo offerre ualeamus. Tria sunt autem sacrificii genera. Unum  Dominici corporis, alterum contriti cordis, tertium mortificate carnis. Oportet igitur precedere sacrificium humilitatis in mente, afflictionis in carne, ut habeatur deuotio in Dominici corporis consecratione. Cum obtulisset Abraham sacrificium Domino post uictoriam quinque regum, uaccam triennem, et capram triennem, et arietem triennem, columbam quoque et turturem, animalium corpora diuisit, aues uero indiuisas dimisit. Descendebant autem uolucres super corpora diuisa, sed Abraham abigebat eas . Aues sunt spirituales, animalia corda carnalia. Aduersus se inuicem animalia diuiduntur, dum peruersa desideria distrahuntur. Porro aues indiuise remanent quia spiritales semper unitatis  uinculum tenent. Super corpora uero diuisa uolucres descendunt, quia in diuisione carnalium demones desiderii sui pastum querunt. Sunt et alie uolucres, importune scilicet cogitationes, que in ipso nostre orationis sacrificio quandoque se ingerunt, et quod in nobis Deo immolamus, hoc rapere, uel commaculare uolunt. Sed Abraham abigente diffugiunt uolucres, quia manus sancte discretionis intus fugat immundos spiritus, et peruersas cogitationes. Per uaccam, ut quidam uolunt, que graue est animal, sensualitas; per capram, que altum petit, et clarum habet uisum, intellectualitas; per arietem, qui ceruicosum est animal, carnalis imaginatio signatur, que cornibus superbie spiritui reluctatur: hec trium annorum dicuntur esse, ut indiuidue Trinitatis  imbuantur amore. Ego autem non tantum grauor accessu uolucrum, sed etiam inquietor importunitate muscarum, que uenientes ex Aegypto adhuc sequuntur sacrificantes in deserto. In illis timeo rapinam, in his maculam. Tres sunt autem musce Aegypti, id est uanitas, curiositas et uoluptas. Musca uanitatis inquietat, et maculat sacrificium humiliati cordis; musca curiositatis, sacrificium orationis; musca uoluptatis sacrificium mortificate carnis. Accedo igitur ad altare uanus, curiosus, uoluptati subditus. Sunt etiam multi alii in seculo, qui non tantum uani, curiosi et uoluptuosi, sed etiam cum ambitione, non cum deuotione accedunt ad mensam Christi, qui non accederent, nisi seipsos  aliquid accepturos sperarent. Accessit ad Iesum Petrus, accessit et Iudas, accesserunt et milites crucifigentes . Accedunt quotidie ad corpus Christi religiosi, accedunt et peruersi sacerdotes, qui ea, que offeruntur ad mensam Christi, offerunt in mensa diaboli. Ipsa est alea fati, in illa Deum inuocant, in ista periurant, non enim orationi uacant, sed lusibus exsultant, legem Dei nec sciunt, nec discunt, uacantes otio, comessationibus et ebrietatibus student, terrenis inhiant, terrena sapiunt; assidui in plateis, in ecclesia rari, tardi ad inuestigandam culpam peccatoris, parati ad inquirenda uestigia leporis, uelociores ad congregandos canes, quam ad conuocandos pauperes; libentius porrigunt panem cani, quam pauperi; plures seruiunt eis ad mensam, ad missam nullus; famulas  aut famulos habere secum uolunt, sed clericos habere non possunt, quia nolunt. Hi sunt, quorum thalamus ornatior est ecclesia; equus carior est missali; cappa casula pulchrior; camisia delicatior  alba. Ecce quomodo obscuratum est aurum, mutatus est color optimus, dispersi sunt lapides sanctuarii in capite omnium platearum . Obscuratum est aurum fuligine peccatorum, mutatus est color decoris et sanctitatis in feditatem uitiorum. Qui sunt isti lapides sanctuarii dispersi in capite omnium platearum, nisi, ut quidam sapiens dicit, sacerdotes Christi et ministri sacri altaris, et canonicorum sancta et Deo consecrata societas, nec non et uirginum et sanctimonialium numerositas, qui semper apparere debent in secreto Dei conspectibus, quos nunquam necesse est foris conspici, nunquam extraneis et seculi actibus occupari. Sed, quod grauius est, ideo dispersi deplorantur quasi lapides sanctuarii in capite omnium platearum, qui  dum per uitam et orationem intus esse in contemplatione Dei semper debuerant, per uitam reprobam foris passim uacant. Ecce iam pene nulla est secularis uite actio, quam sacerdotes Christi non administrent; nulla mundi negotia, in quibus ministri altaris se non occupent; nulla rerum improbitas, qua monachicus ordo se non implicet; pene nulla illecebre uite blandities, qua se castitas sanctimonialium non commaculet. Sanctuarii ergo lapides dispersi sunt in plateis, cum religiosi quique lata mundi itinera sectantur. Et non solum in plateis, sed in capite omnium platearum disperguntur, dum per desiderium huius mundi opere peragunt, et tamen de religioso habitu culmen honoris uel laudis  querunt. In capite ergo platearum dispersi sunt quia et iacent per ministerium operis, et honorari uolunt de imagine sanctitatis. Quid est igitur cum tales ad altare accedunt, qui nichil aliud nisi temporalia querunt? et que maior aut grauior abusio in claustro uel in seculo potest esse, quam quod ad sacrificium Dominici corporis accedas sine reuerentia ac sine deuotione? Possunt ea, que diximus, animum legentis instruere, si caueantur que noxia sunt, si teneantur utilia, ut prelati subditos diligenter custodiant, subditi prelatis benigne obediant, deuoti sint senes, laboriosi iuuenes, sit honestas in habitu, mediocritas in uictu, in claustro assidui, ad curiam rari; ut non sint curiales, sed claustrales; sint intenti psalmis, non causis; in claustro non sit  rumor, sed lectio; in capitulo non lites, sed confessio; sit in choro seuera simplicitas, circa altare reuerentie honestas. Ex his igitur obseruantie mandatis pendet summa totius religionis.



LIBER TERTIUS.



PROLOGUS.


Nosti, carissime, quod ea, que de ordinatione claustri materialis diximus, non solum scripta, sed etiam pro loco, et tempore, et personis sunt ordinata,  et exsecutioni apud nos mandata. Sed forsitan dubitas utrum omnes consenserint an non consentientes recesserint aliqui. Nullus recessit, omnes consenserunt, exceptis quibusdam laicis, qui adhuc iugum  portant et murmurant, et tales qui in seculo pauperiores uixerant quam nunc uiuant, et nunc in monasterio querunt que nec foris habere potuerunt. Sic, cum Dauid ad debellandos proficisceretur Amalechitas, quidam abierunt, quidam remanserunt ad sarcinas . Ad sarcinas uestis et cibi remanent inertes et infirmi, ad bellum uero expediti et fortes ire non timent. Qui igitur uestes, cibos et quietem carnis diligunt ad debellandos Amalechitas, id est, ad destruendas carnis delectationes non procedunt. Hoc enim interpretatur Amalech, populus lambens. Sic filii Gad, et filii Ruben, et dimidia tribus Manasse renuunt transire Iordanem, et ad bella cum fratribus procedere; sed magis amant terram Iazer aptam nutriendis animalibus obtinere . Qui terram Iazer animalibus querunt, hi sunt qui motus animi irrationabiles in desideriis carnis pascunt. Nullus clericorum, carissime, modo discordat, sed unusquisque pondus religionis benigne portat, et quibus prius fuit grauior, nunc est gratior. Pro hoc igitur laboro, ut cum ipsis semper quietus uiuam, et cum ipsis in pace moriar, cum ipsis et sub ipsis frater et conseruus. Nunc autem ad ea, que de claustro sunt anime dicenda, transeamus



CAP. I. Quod claustrum anime contemplatio dicitur.

Anime claustrum contemplatio dicitur, in cuius sinum dum se recipit animus, sola celestia meditatur,  separatur a terrenis, a turba cogitationum carnalium longe ponitur, dulces carnis refugit affectus, uagos sensuum motus restringit, in Domino delectatur, angelica fruitur dulcedine, legit in libro uite, pro silentio pacem tenet, in choro uirtutum, seruat concordiam morum, summi Patris bonitatem, angelice creature, beatitudinem contemplatur, attendit bonitatem, cui nichil deest, beatitudinem, que nullo indiget. Patris potentiam, Filii sapientiam, Spiritus sancti benignitatem considerat. Dum hec tria contemplatur, tribus modis consolatur. Peccauimus enim contra Patrem, peccauimus contra Filium, peccauimus contra Spiritum sanctum. Ex infirmitate contra Patrem peccauimus, quasi contra potentiam; ex ignorantia contra Filium, quasi contra  sapientiam; ex malignitate contra Spiritum sanctum, quasi contra benignitatem. Consolatur igitur nos potentia Patris, qua peccata puniuntur, ut fortitudinem capiamus contra fragilitatem carnis; consolatur sapientia Filii, que reficit quod per ignorantiam deficit; consolatur benignitas Spiritus sancti, ne subintret desperatio. Huius claustri ambitus, uirtutum columnis decoratur, sustentatur patientie basibus, ac regula iustitie quadratur, uirtutum coadiacentibus officinis munitur, muro boni operis, claustri septa forinsecus ambiuntur, que clauso silentii ostio uage mentis gressum prohibent. Ab hoc claustro egressa est Dina filia Iacob, ut uideret mulieres regionis aliene. Quam cum uidisset Sichen filius Hemor, adamauit, et rapuit, et dormiuit cum  illa, et conglutinata est anima eius cum ea, tristemque blanditiis deliniuit . Audi beatum Gregorium: Dina, inquit, ut mulieres uideat regionis aliene egreditur, quando unaqueque mens sua studia negligens, alienas actiones curans, extra habitum atque ordinem proprium uagatur. Quam Sichem princeps terre opprimit, quia inuentam in curis exterioribus diabolus corrumpit. Et conglutinata est anima eius cum ea, quia unitam sibi per iniquitatem recipit. Sed quia, cum mens a culpa resipiscit atque admissum flere conatur, corruptor et spem, et securitatem ante oculos reuocat, quatenus utilitatem tristitie subtrahat. Recte illic subditur: Tristemque blanditiis deliniuit. Modo enim aliorum facta grauiora, modo nil esse quod perpetratum est,  modo misericordias Domini loquitur, modo adhuc tempus subsequens ad penitentiam pollicetur, ut dum per hec decepta mens ducitur, ab intentione penitentie suspendatur. Sic, carissime, quandoque mens egreditur, et egressa curis secularibus implicata capitur. Fratres autem Dine sororem suam in aliena domo diu morari non permittunt, sed interfecto Sichem cum reliquis masculis, urbe depopulata sororem suam tollunt, uxores uero eorum captiuas ducunt . Sororem suam filii Iacob, cum reliquis masculis interfecto Sichem, reducunt, quando uiriles anime motus contra uitia luctantur expulso diabolo, et maioribus uitiis exstirpatis, mentem a carnali desiderio uiolatam secum quasi ui ab hostibus ereptam manere cogunt. Mulieres uero captiue  ducuntur dum delectationes animi extra terram carnis exsulantes a desideriis carnalibus priuantur. Sic igitur congregati filii Iacob a finibus illius exeunt cum sorore, quia dum mens post lapsum resipiscit, uirtutum collectis agminibus, ne iterum capiatur a carnalibus desideriis, longius recedit, nec tantum longius recedit, sed etiam altius ascendit. Ascendit enim in Bethel . Sed hoc fit, quando mens ascensionis uirtutum in se disponit. Sic igitur in Bethel peruenitur, quando cor cuiuslibet, domus Dei, quod interpretatur Bethel, efficitur. In hac domo altare Domino erigitur, in hac domo claustri spiritualis ordo stabilitur.



CAP. II. De quatuor lateribus claustri.

 Sicut ex quatuor lateribus claustri materialis structura fieri solet, sic in quatuor uirtutibus animi quadratura claustri spiritualis per similitudinem assignari potest, que sunt contemptus sui, contemptus mundi, amor Dei et amor proximi. Ex his quatuor lateribus unum uergit ad Occidentem, alterum ad Septentrionem, tertium ad Orientem, quartum ad Meridiem. Dum enim defectus carnis assiduos cernimus, dum quotidianos occasus animi uidemus, tunc quasi in latere claustri, quod ad occasum respicit, sedemus. Quid enim aliud nisi occasum cernimus, dum in nobis subtractis radiis superni solis, diem diuine cognitionis deficere sentimus? Recedente sole crescunt tenebre, minuitur claritas, sic recedente sole iustitie, misere mentis cecitas aduenit.  Ille uero, qui profunde noctis tenebras, id est, secularium difficiles culpas, et eorum corda frigida, gelu desperationis concreta considerat, quasi in latere claustri sedet, quod ad Septentrionem spectat. Post tenebras uero profunde noctis, id est, post cupiditatis et odii cecitatem, aurora iustitie superni solis radios expandens, mentis illuminat secretum, fugat nubes tentationum, torporem frigoris expellit, dilectionis calorem nutrit, inuitat ad amorem proximi. Sicut lucifer precedit solem, sic amor proximi amorem Dei. Hoc igitur latus claustri spiritualis, ortum respicit caritatis. Tunc enim incipit diligi Deus, cum incipit diligi proximus. Et sicut sol oriens ascendit ad australem plagam, sic per amorem proximi fit ascensus ad caritatem Dei. In  latere uero claustri, quod ad meridiem respicit, sumus, quando ardente caritatis sole, diuine maiestatis lumen pre nimia claritate tenuiter uidemus. Licet enim radius contemplationis recto tramite illuminet terram cordis, licet mens aut minimas, aut nullas habeat tentationum umbras, tamen cum uidere plenitudinem Deitatis uolumus, impeditur ratio ne possimus. Non est igitur quo diuertat animus, qui inter hec quatuor uirtutum munimina manet constitutus. Non enim ad carnis uoluptatem, non ad mundi uanitatem, non ad odium proximi, non ad contemptum Dei.



CAP. III. De quatuor ordinibus columnarum, et quod ex contemptu sui duodecim columnarum ordo procedit.

 In his quatuor claustri lateribus quasi quatuor ordines columnarum disponuntur. Ex contemptu etenim sui duodecim columnarum ordo procedit, scilicet humiliatio cordis, et afflictio carnis, sermo humilis, abiectio uestis, cibus tenuis, pondus laboris, amor subiectionis, contemptus honoris, laudem fugere, alterius consilium suo preferre, subditis obedire, de se diffidere. He columne secantur, sculpuntur et poliuntur. Secantur quando discretione uirtutis a uitiis separantur. Sculpuntur, quando ea que mens cogitat, manus operatur. Sic Salomon in templo celaturas prominentes fecisse legitur . Prominent celature, dum mentis cogitationes exterius apparent in exemplo et operatione. Sed quomodo poliuntur?  Quando tribulationis aduersitate feriuntur. Quod politur, equale efficitur. Aequale non elatum, leue non asperum. Prima igitur columna, id est, humiliatio cordis politur, dum equalitatem seruat, dum non exasperatur per iram, nec inequalitatem recipit superbie, que sibi nullum existimat equalem, sed efficitur cor Deo subditum, proximo amicum, in se modestum. Aequalitas mentis lineam seruat religionis. Sunt enim quidam, qui nunc afflictione carnis macerantur, nunc ad carnis uoluptatem reuertuntur, sepe uigilant aliis dormientibus, sed sepius dormiunt aliis uigilantibus. Nunc humilia, nunc sublimia, nunc blanda, nunc aspera loquuntur, nunc de fratribus, nunc de parentibus gloriantur, nunc nichil nisi ordinis statuta  perstrepunt, nunc nichil nisi fabulas audire uolunt. Nunc albas, nunc nigras, nunc medio colore coloratas delectantur habere cappas, nunc uilis placet habitus, nunc mediocris, nunc superfluus. Nunc dant illis olera pastum, aqua potum, nunc uero exquisitis ferculis, nunc diuersis poculis utuntur. Nunc laborant, nunc labor displicet. Amant subesse. ut possint preesse, honores fugiunt, ut honoribus occurrant. Hec est inequalitas columnarum, hec est asperitas earum. Paulus apostolus equalitatem et leuitatem [lenitatem] docet. Leuitatem [Lenitatem] cum dicit: Si fieri potest, quod ex uobis est, cum omnibus hominibus pacem habentes . Et in eodem: Non uosmetipsos defendentes, inquit, karissimi, sed date locum ire . Aequalitatem uero, ubi  ait: Scio humiliari, scio et abundare, ubique institutus sum, et in omnibus, et satiari et esurire, et abundare et penuriam pati. Omnia possum in eo, qui me confortat . Unde beatus Gregorius: Qui, inquit, acceptis rebus non extollitur, qui eas ad usum uane glorie non intorquet, qui solus non possidet quod accepit, sed hoc misericorditer cum indigentibus diuidit, scit abundare. Qui acceptis alimentis, non ad ingurgitationem uentris utitur, sed ad reparationem uirtutis, nec plus carni tribuit quam necessitas petit, scit satiari; qui alimentorum inopiam sine murmuratione tolerat, nec pro necessitate uictus aliquid agit, unde anima peccati laqueum incurrat, scit esurire. Quem ergo in abundantia superbia  non eleuat, nec in necessitate cupiditas irritat, nouit abundare, nouit penuriam pati. Cum autem diceret omnia possum, ne per elationis tumorem excederet equalitatem, statim subiunxit, in eo qui me confortat. Qui enim quod faciunt, Deo ascribunt, et humiliter sentientes de se diffidunt, talibus non euanescit fructus sui laboris, quia nec extollitur in auras uane glorie, nec uento rapitur elationis.



CAP. Iu. De basibus columnarum: Quod tres in Scripturis basium species inueniuntur.

Sicut bases supposite columnis materialibus portant edificii sui pondus, sic patientie uirtus, edificii spiritualis sustinet onus. Tres autem in Scripturis basium species inueniuntur, scilicet enea, argentea  et aurea. Aenea fortitudinem, argentea cum fortitudine claritatem, aurea cum fortitudine et claritate fulgorem tenet. Fortitudo in opere, claritas in sermone, fulgor in mente. Qui in his tribus patientiam bene seruat, quasi basis aurea uirtutum structuram firmiter portat. His tribus usus est Moyses in constitutione tabernaculi, enea scilicet, argentea et aurea . Aedificauit Moyses tabernaculum, quod moraliter designat claustrum anime. Tria possumus assignare tabernacula, scilicet materiale, mysticum et morale, id est tabernaculum Moysi, tabernaculum Christi, tabernaculum cuiuslibet iusti. Tabernaculum Moysi fuit ex diuersis ornamentorum generibus conueniens structura. Tabernaculum Christi est Ecclesia. Tabernaculum iusti quelibet fidelis anima. Unum fit  ex lignis Setim imputribilibus, alterum ex sanctis infatigabilibus, tertium ex uirtutibus. Moyses suum in eremo erexit, Christus in mundo, iustus in anima, omnes tamen in deserto edificauerunt. Eremus desertum uocatur, quia ab hominibus non habitatur; mundus uero dicitur desertum, quia deseruerat Christum: similiter et anima desertum nuncupatur, quando Spiritus sancti gratia non fecundatur. Posuit Moyses in tabernaculo suo arcam, Christus in suo carnem propriam, iustus uero conscientiam. Arca Moysi decoratur auro mundissimo intus et exterius. Caro Christi deauratur intus diuinitate, foris miraculorum claritate. Conscientia iusti interius fulget splendore puritatis, exterius uero operibus claritatis. Posuit Moyses tabulas per circuitum tabernaculi  et bine incastrature erant per singulas, ut altera alteri iungeretur. Due bases sub una tabula ponebantur ex utraque parte angulorum, ubi incastrature laterum in angulis terminantur. Tabule, que disponuntur per circuitum, designant moraliter ordinem uirtutum. Bine uero incastrature, que erant in singulis tabulis, sunt affectus mentis et exhibitio operis. Dum enim mens operi concordat, ne tabula tabulam excedat, incastrature firmitas seruat. Due uero bases sub singulis, sunt perseuerantia et longanimitas in prosperis et aduersis. Sunt et alie basum species, que nunc in nostris edificiis reperiuntur, scilicet lignea, lapidea et picta, sed he fragiliores sunt precedentibus, citius enim destrui  possunt. Igne enim lignea comburitur, lapidea gelu frangitur, picta nichil portat, sed ab alio sustentatur. Hec autem in edificio nostre mentis, oculo intelligibili quandoque discerni possunt. Dum enim facibus iracundie seu luxurie flammis accendimur, quid aliud in nobis quam patientie basis uel abstinentie fortitudo destruitur? Dum caritas in nobis frigescit, et mens ad diuersa desideria partitur, nonne lapidea basis frigore tentationis in partes diuiditur? Basis uere picta est patientia ficta, que similitudinem tenet non ueritatem, colorem non fortitudinem. Simulationis etenim patientia in ostentatione est, non in operatione. Erigamus igitur in edificio nostre mentis bases perseuerantis patientie; erigamus bases, que nequeant gelu frangi aut igne comburi,  que portent tabulas uirtutum, que sustineant pondus columnarum, id est obedientiam prelatorum.



CAP. u. De hospitum domo. Quod mens sapientis hospitalis esse debet.

Inter coadiacentes spiritualis edificii officinas, hospitum domus prima occurrit, que peregrinantibus in regionem longinquam, cum ad claustra anime redierint, apertis misericordie ianuis patet. Hospitum siquidem domus, mens compatiens appellari potest. Unde Ambrosius: Mens, inquit, sapientis hospitalis esse debet. Mens enim hospitalitatis officio fungitur, cum delinquentium fratrum culpis benigne compatitur. Habet hec domus ministros suos, qui hospitibus seruiant. Pulsanti etenim peregrino ianuam caritas aperit. intrantem hilaritas  recipit, receptum affabilitas detinet, esurientem collatio pascit, fesso humilitas seruit. Hec hospiti debentur, hec reuerenti filio, qui luxuriose uiuendo partem substantie dissipauerat, paterfamilias exsoluit . A longe enim uenientem cum uideret, occurrit, amplectitur, occidit uitulum saginatum, ordinat chorum, symphoniam tangit. Sic et spiritualium patrum pietas, que quasi paterno affectu presidet subiectis, delinquentem discipulum  longe uenientem uidet compatiendo; occurrit indulgendo, amplectitur familiarem se illi faciendo; occidit uitulum, carnis mortificationem predicando; chorum ordinat, symphoniam tangit, morum concordiam et unitatem docendo. Inuitat igitur pietas desperantem, trahit  caritas inuitum, iratum misericordia pacificat, hilaritas securum reddit, affabilitas familiarem, familiaritas secretum aperit, apertio secretorum amicitiam seruat, predicatio instruit, morum concordia facit amicum proximo, humilitas Deo. Sed dum hec fiunt, timeo ne frater ille, qui foris erat, superueniat et dicat: Pater, ecce tot annis seruio tibi, et nunquam mandatum tuum preteriui, et nunquam dedisti mihi hedum, ut cum amicis meis epularer . Sed postquam hic filius tuus, qui deuorauit substantiam suam cum meretricibus, uenit, occidisti ei uitulum saginatum. Reuera ille dicitur esse extra domum compassionis, qui nescit beneficium consolationis, qui tantum nouit increpare non obsecrare. Sic tamen  temperanda est misericordia regentis, ne impunita remaneat culpa delinquentis. Sic quandoque spiritales patres quosdam delinquentes recipiunt, quos fratres despiciunt, qui domum compassionis intrare dedignantur; et sic extra morantur, et qui fratribus compati debuerunt, crudeliores prelatis fiunt. Ouem perditam Christus ad caulas uiolenta manu non reduxit, sed humeris propriis impositam reportauit. Sed et angeli super uno peccatore penitentiam agente gaudent . Quid igitur, karissimi? Concordat angelus et Creator cum conuertitur peccator et frater fratri dedignatur compati, dum pater spiritualis misericorditer ignoscit filio delinquenti. Descendit Samuel de excelso in oppidum, ut in regem Saulem ungeret . Descensus  Samuelis exemplum designat condescensionis; per unctionem uero demonstratur, ut qui descendit misereatur, ut qui prebet effectum compassionis, ungat blandiens oleo consolationis. Descendit superior ad inferiorem, ut sublimet ad honorem, ut qui sequebatur asinas, regat animas, id est, qui carnis affectus querebat irrationabiles, eligatur ut eosdem regat et obtineat spiritales. Qui iacet, non erigitur, nisi qui iacentem erigit, inclinetur. Unde beatus Gregorius: Iacentem, inquit, non erigit, nisi qui statum sue rectitudinis per compassionem flectit. Tales quandoque eriguntur per amorem, quandoque uero per timorem. Sed qui per timorem discipline erigitur, quasi per se surgere cogitur; qui uero per  amoris dulcedinem trahitur, quasi per compassionem blandientis adiuuatur. Amor erigit, trahit et sustentat; timor cogit, erigit, sed cruciat. Ad hoc pertinet quod per beatum Augustinum ad prelatos de subiectis dicitur: Plus, inquit, a uobis amari appetant, quam timeri. Nec tamen nimium parcat amor, nec nimium terreat timor; sed sic amorem timor comitetur, ut nec timor odium pariat, nec amor negligentiam patiatur. Hinc per beatum Iob dicitur: Cum sederem quasi rex circumstante exercitu, eram tamen merentium consolator . Ecce timor ex auctoritate regiminis, amor autem ex dulcedine consolationis. Sic et uulneribus illius, qui incidit in latrones, Samaritanus uinum et oleum infudit ; in uino scilicet designans seueritatem  districtionis, in oleo uero mollitiem pietatis. Unde per beatum Gregorium dicitur: Faciendum est quoddam ex utroque temperamentum, ut neque multa asperitate exulcerentur subditi, neque nimia benignitate soluantur. Sed et in arca tabernaculi uirga simul et manna erant , id est, uirga districtionis, et manna dulcedinis. Hinc Psalmista: uirga tua et baculus tuus ipsa me consolata sunt . uirga enim percutimur, baculo sustentamur. Hec est uirga directionis per correptionem, hic est baculus sustentationis per consolationem. Sed, ut superius dictum est, plus amari a subiectis prelati appetant quam timeri, ne seueritatis nimie uultus eliminet, quos compassionis benignitas per consolationem fouere debet.



CAP. uI. De capitulo anime. Sicut fratres in capitulum conueniunt, ut errata corrigant, sic ratio cogitationes conuocat.


Sicut fratrum multitudo, ut errata corrigat, statutis horis ad capitulum confluit, sic mentis ratio cogitationes diuersas ad secretum cordis quandoque conuocat, ut incorrigibiles eiiciat, corripiat inquietas, negligentes emendet, erudiat simpliciores, mitiget iracundas, uoluptuosas restringat, pigras excitet, consoletur pusillanimes, doceat indiscretas. In hoc spirituali capitulo abbatis locum ratio possidet, conscientia culpas accusat, peruersitas excusat, superbia reatum defendit, innocentia confitetur, humilitas seipsam iudicat, arrogantia uero alienos.  More peruersorum fratrum uitia preceptis contradicunt, more uero simplicium uirtutes obediunt, seipsas tamen quandoque uirtutes inuicem accusant. Accusat enim misericordia iustitiam, iustitia misericordiam, honestas humilitatem, humilitas honestatem. Accusat misericordia iustitiam, quod manus usque ad crudelitatem extenderit, quod iracundie uerba protulerit, quod mansuetudinis uultum mutauerit. Iustitia uero misericordiam accusat, quod seueritatis uultum non induerit, quod peccatum impunitum dimiserit, quod delinquentem saltem uerbis non increpauerit. Accusat humilitas honestatem, quod excedat mediocritatem, quod sequatur superfluitatem, quod non tantum utatur honestis, sed etiam uoluptuosis. Honestas uero accusat  humilitatem, quod nimiam diligat paupertatem, quod non impendat corpori necessitatem, sed amet nuditatem, pannositatem et egestatem. Ait enim quandoque misericordia remissius, iustitia crudelius, humilitas parcius, honestas abundantius, nec tamen desinunt esse uirtutes, licet imperfecte sint. Dum enim accusantur, quasi ad suscipiendam disciplinam denudantur. Sed quomodo denudantur? Quando per confessionem uitiorum occulta declarantur. Due siquidem sunt species discipline, interior scilicet et exterior. Interior disciplina est per districtionem cordis, correctio morum; exterior uero per afflictionem carnis, correctio actionum. Exterior quandoque generat interiorem; quia, dum mens non spargitur ad exteriora, reuertitur ad quietis  amorem. Ad hoc pertinet quod Lamech Ne genuit , id est, disciplina requiem. Interpretatur enim Lamech percutiens, quod proprium est discipline: Ne uero requies interpretatur, que tunc nascitur, quando mens ab exterioribus per disciplinam reprimitur. Hic est Ne, qui construit arcam , id est, edificat animam, que irrationabilia animalia in inferioribus ordinat, homines et uolatilia in superiori parte locat, id est, motus carnales subiicit, spiritales superponit. Si autem inundauerit diluuium carnis, tunc intrat arcam mentis; et licet circumfluant torrentes iracundie, fluenta luxurie, uoragines gule, licet ebulliant fontes delectationum, abyssus cupiditatum, maria conturbationum, intrat tamen Ne securus arcam, id est, quietus animus  clauso foris silentii ostio possidet animam. Sed et Lamech interfecisse Cain legitur . Cain autem possessio interpretatur. Cuius? diaboli non Dei, sui non magistri, proprii non communis. Inter folia iacens Cain occiditur, quia peruersus in leuitate cordis et multiplicitate uerborum uolutatur. Sic igitur per Lamech Cain occiditur, et ex alio Lamech Ne generatur, quia quandoque peruersus per disciplinam eiicitur, et per disciplinam nutritus, quiete mentis efficitur. Accusatur Cain de morte fratris. Qui enim nulli obediunt, qui seipsos possident, qui exemplum praue operationis fratribus ostendunt, quid aliud quam fratris animam propriis manibus, id est propriis actibus, occidunt? Quid igitur utilius disciplina, que quietem generat, peruersos necat.



CAP. uII. De opere spirituali. Post capitula exeunt fratres ad laborem: sic et animus egreditur a contemplatione celestium ad meditationem Scripturarum.


Post capitulum ad laborem manuum fratres egredi solent: sic post quietem contemplationis egreditur animus ad prouidendum laborem corporee necessitatis. Egreditur a contemplatione, qui celesti fruebatur delectatione. Egreditur, et descendit, quo, et quomodo? Egreditur a contemplatione celestium ad meditationem Scripturarum, et ibidem moram faciens audit uite presentis miseriam, future uero beatitudinem, considerat premia iustorum, attendit et penam damnatorum. Deinde de premiorum amore tractus et penarum timore tactus, descendit  ad suorum memoriam delictorum. Qui dum culpam propriam cognoscit, aliene citius ignoscit, et ideo post memoriam delictorum descendit ad compassionem proximorum, inde uero progreditur ad agendam curam eorum. Potest et hoc per similitudinem demonstrari, cum aliquis egreditur de thalamo in domum, a domo in porticum, a porticu in uicum, a uico in agrum. Egreditur siquidem a contemplatione celestium ad meditationem Scripturarum, quasi a thalamo in domum; a meditatione Scripturarum ad memoriam delictorum, quasi a domo in porticum; a memoria delictorum ad compassionem proximorum, quasi a porticu in uicum; a compassione proximorum ad agendam curam eorum, quasi a uico in agrum. In contemplatione igitur quies est,  in ceteris labor. In meditatione Scripturarum laboramus, timentes ne premia iustorum amittamus; in memoria delictorum laborantes gemimus, ne cum damnatis simus. In compassione uero proximorum labor est operationis. In primo monemur, in secundo docemur, in tertio mouemur, in quarto meremur. Monet Scriptura quid agere debeamus; docet memoria delicti, ut peniteamus; mouemur compassione, ut diligamus; opus uero bonum meretur, ut nobis, qui aliis succurrimus, succurratur. Exit et animus in hortum, ut uideat hortulanum, uidelicet Christum, qui plantat gramina uirtutum. Exit et olera rigare, id est, fragilitatem carnis deplorare lacrymis. Sed, sicut sol post pluuiam clarior fulget: sic Christus post irrigationem lacrymarum benignior  apparet, extendens radios sue cognitionis et illuminans corda uerbo consolationis. Exierat Maria Madalene ad sepulcrum quasi in hortum, ut plantaret et irrigaret; inuenit eum qui dat incrementum, et audit: Mulier, quid ploras? Quem queris?  Ecce post pluuiam compunctionis irradiat claritas consolationis. At illa, audito quid quereret, existimans quia hortulanus esset, ait: Domine, si tu sustulisti eum, dicito mihi ubi posuisti eum, et ego tollam eum . Desperabat Maria de fructu laboris, quia dubitabat de ueritate resurrectionis. Unde dicitur quod conuersa est retrorsum . Conuertitur retrorsum, que in Domini faciem per dubitationem miserat deorsum. Plantauerat Maria per amorem, sed  de fructu resurrectionis dubitabat propter resurrectionis dilationem. Cum autem cognoscit Christum, colligit fructum. Quid enim prodesset semen corruptionis, quid flos natiuitatis, quid maturitas passionis, nisi sequeretur fructus sperate resurrectionis? Egreditur iterum animus, ut circumfodiat ficulneam, ut que sterilis erat, fructum ferat , ut cophinum stercoris mittat, id est, ut memoriam peccati fetentem reddat. Intrat et in uineam, ut circumfodiat eam, ut succidat sarmenta, id est, superfluitatis incrementa, ut quod luxuriat in palmitibus, redundet in fructibus. Unde in Canticis canticorum: ueni, dilecte mi, egrediamur in agrum, commoremur in uillis, mane surgamus ad uineas; uideamus etiam si floruerit uinea, si flores fructus parturiunt  . Egrediamur, inquit, in agrum. Egreditur animus a contemplatione ad sui circumspectionem, egreditur a cura sui ad agendam curam proximi, ut consoletur pusillanimes, corripiat inquietos, ut fiat ager uirtutum qui prius fuerat ueprium et spinarum. Commoremur, inquit, in uillis, id est in illis qui sunt uillani, id est rudes et tardi ad percipienda documenta curie Christi. Sunt enim quidam claustrales quasi curiales, quidam uero uillani, id est inordinati, qui non querunt edificationem mentis, sed repletionem uentris, terrenis inhiant, terrena sapiunt. In his necesse est ut faciamus moram per doctrinam, per disciplinam. Mane surgamus ad uineas. Qui enim uolunt succidere sarmenta uinearum, id est superfluitates animarum,  oportet ut surgant mane, id est, non pigre, sed precedant exemplo et operatione. uideamus an floruerit uinea, an flores fructus parturierint, id est, uidere faciamus, an bonis cogitationibus animus floreat, an boni operis fructus gignat. Quid? Nonne inter opera quiescendum? Dicat igitur animus: Sicut malus inter ligna siluarum, sic dilectus meus inter filios. Sub umbra illius quem desideraui, sedi . Tria sunt in malo consideranda, uidelicet umbra grata, fructus bonus, odor suauis. Dat enim Christus umbram preceptorum, que defendit ab estu uitiorum, ut per diem non urat sol, neque luna per noctem . Habet fructum inter folia, id est, bonum opus inter uerba. Scriptum est enim de eo: Fecit quod docuit . Odor uero fructus illius est suauis,  id est, fama bone operationis. Sub umbra igitur, quam desiderat, sedet animus, qui uult esse quietus. Sed quandoque sedet super fenum, quandoque super scabellum, quandoque super scamnum, quandoque super cathedram. Super fenum sedet, cum carnem subiicit; super scabellum, cum subiicit mundum. Unde beatus Hieronymus: Magna, inquit, exsultatio est anime, mundum habere sub pedibus. Cum uero sedet super scamnum, nouissimum eligat locum, ut audiat: Amice, ascende superius , ne cum rubore descendat et audiat: Da huic locum . Qui humilitatem sequitur, ad superiora uocatur; qui uero superba eligit, ad inferiora descendit. Super cathedram sedent non iustitie, sed pestilentie, de quibus  dicitur: Que dicunt facite, que autem faciunt, facere nolite . Post pausationis quietem iterum surgit animus ad laborem, ut colligat botros de uineis Engaddi , non de uinea Sodomorum; de uinea Sorec, non de suburbanis Gomorrhe: ut inter ubera sua comportet myrrhe fasciculos, ut in agro Boos recipiat spicas, que messorum manus effugerant . De uineis Engaddi, et de uinea Sorec animus botros colligit, cum fructus penitentium uel electorum premia requirit. Engaddi, fons hedi; Sorec electa interpretatur. In hunc fontem qui descendunt hedi, ascendunt agni nouelli. In fonte etenim compunctionis abluuntur sordes carnis, abluitur fetor hedi, id est uoluptas peccati, hedi petulantia, id est carnis luxuria. Ex uineis Engaddi uinum bonum,  ex, uineis Soreth uinum optimum; illo inebriantur cari, isto karissimi. Illud aqua mistum, illud est purum. Illud adhuc turbatur fece naturali, id est uoluptate carnali; istud uero non turbatur etiam qualibet tribulatione temporali. Illud ueterum uasorum retinet saporem, id est, memoriam peccati; istud redolet munditiam, id est, dulcedinem cordis purificati. uinum igitur de uineis Engaddi, et de uinea Soreth conditur pigmentis et melle, uinum de uinea Sodomorum, et de suburbanis Gomorrhe, uenenis et felle. Fel enim draconum uinum eorum, et uenenum aspidum insanabile . Gomorrha, siccitas; Sodoma, sterilitas interpretatur. Qui enim remoti sunt a fonte compunctionis, qui non humectantur pluuia predicationis, qui non suffunduntur  celestis aspersione roris, id est, subtilitate contemplationis, quid mirum si sunt sicci aut steriles? Humor enim generat fecunditatem, siccitas sterilitatem; myrrhe uero fasciculos inter ubera sua portat, qui corde compatiens et manuum laborem impendens, proximorum necessitates sustentat. Myrrhe fasciculos portat, qui carnis uoluptatem per afflictionem, uidelicet ieiunando, uigilando, laborando, domat. Myrrhe fasciculos inter ubera sua portat, qui lapidationem Stephani, ignem Laurentii, crucem Petri, mortem Christi in corde  compatiendo locat. Unde in Canticis: Quasi fasciculus myrrhe dilectus meus mihi, inter ubera mea commorabitur . Inter ubera  sponse quasi fasciculus myrrhe dilectus commoratur, dum in corde cuiuslibet Christi passio cum amaritudine per memoriam renouatur. In agro uero Boos que messorum manus euaserant, spicas colligit , qui sententias a magnis doctoribus intactas diligenter inquirit. Sic Ruth Moabitis, anima scilicet peccatrix, secuta nurum suam uenit in Iudeam confessionis terram. Ibi in agro Boos sequens post terga metentium, ne a doctrina aberret, eorum spicas, id est, sententias colligit, quas lex in cibum uidue, pupilli et aduene remanere precepit. Deinde messem suam uirga, id est, subtili discretione discutiens, inuenit tres modios, qui sunt triplices intellectus secundum mensuram donationis Christi. Ex his igitur sustentamur tempore famis, ut uiuat  anima nostra.



CAP. uIII. De refectorio anime. Quod in refectorio spirituali ponuntur tres mense, in quibus Christus ministrat.

Sicut homo exterior in refectorio materiali ad horam cibo potuque reficitur, sic homo interior in refectorio sancte meditationis potatur uino compunctionis, et diuersis exemplorum saginatur ferculis. In hoc refectorio tres ponuntur mense, id est, triplices intellectus diuine Scripture, uidelicet historialis, mysticus et moralis. Prima mensa simplicibus, secunda doctoribus, tertia communis est utrisque. In prima cibus grossior, in secunda subtilior, in tertia dulcior. Prima saporem continet exemplorum, secunda uim mysteriorum, tertia dulcedinem  morum. In una Christus uinum ministrat, in secunda frangit panem, in tertia docet. Prima pascit miraculis, secunda figuris, tertia uerbis. Res miraculorum corroborat fidem, impletio figurarum spem, doctrina morum caritatem. Dum enim aqua in uinum mutatur, dum Lazarus suscitatur, leprosus mundatur, cecus illuminatur, tunc simplicior turba miratur: sed fides inde crescit, quia Deus hoc fecisse creditur. Dum uero discipulis panis frangitur, et corpus Christi esse perhibetur, dum templum destrui, et post triduum sub figura resurrectionis reedificari promittitur, cum hoc euenisse cernitur, nonne de gloria uenture resurrectionis spes inflammatur? dicebat enim de templo corporis sui. Dum Christus in parabolis loquitur, dum semen seminantis  quibus terris congruat assignatur, quid aliud in mentibus hominum nisi uerbi Dei amor ordinatur? Ponuntur itaque mense, ponuntur et panes. Affert Moyses conspersum apostoli hordeaceum, Elias subcinericium. Hordeum tenacissima palea tegitur, in quo uetus Testamentum figuratur, quod legalibus obseruantiis obumbratur. Per conspersum designatur panis lacrymarum, qui populo Dei in cibo conceditur, dum de Aegypto egreditur. Per panem uero subcinericium notatur uita peccatorum: qui tandiu supra se cinerem portant, quandiu carnalium uoluptatum desiderio flagrant. Unde scriptum est: Ephraim factus est subcinericius panis, qui non reuersatur . Panis sub cinere partem subtus habet mundiorem: illam, que supra est, sordidiorem.  Sic mens terrena cogitans, super se cinerem portat. Si autem panis reuersetur, excusso cinere, totus extat mundus. Hoc pane subcinericio nondum bene a cinere excusso pastus est Elias, dum fugiens a facie mulieris fornicarie, uenit in Bersabee Iuda, ubi puerum suum dimittens perrexit in desertum uiam unius diei, sedensque subter unam iuniperum, proiecit se, et obdormiuit, et ecce ad caput eius subcinericius panis, et uas aque . Fugit igitur, qui mundo renuntiat, fugit mulierem fornicariam, qui fugit luxuriam. uenit in Bersabee Iuda terram confessionis, et puerum suum ibi dimisit, qui pueriles actus deserens, ad uiriles ascendit; pergit in desertum uiam unius diei, qui seruata unitate  communis uite mundanis renuntians, spiritualia querit. Subter unam iuniperum sedet, qui, nolens aculeos peccati sustinet. Unde Apostolus: Condelector legi Dei secundum interiorem hominem, uideo autem aliam legem in membris meis repugnantem legi mentis mee . Proiecitque se, et obdormiuit, cum ab amore superni hominis deficiens, in fomite peccati quasi sub umbra iuniperi requiescit. Ab angelo excitatur quando a sermone Dei  suscitatur. Et ecce ad caput eius subcinericius panis. Caput mentis, ratio est. Ibi subcinericius panis inuenitur, quia nondum mens a memoria peccati ex toto mundatur. Surrexit, et comedit, et rursum obdormiuit, non in umbra iuniperi ut prius, sed in amore mysterii, non  iam comedens panem subcinericium, sed fortem ac solidum cibum, liquet quia fortem, ambulauit enim in fortitudine cibi illius quadraginta diebus et quadraginta noctibus usque ad montem Dei Oreb. Fortis cibus est caritas. Charitas enim omnia suffert, omnia sustinet , et usque ad altitudinem diuine contemplationis animum prouehit, et sustollit. Surgentes autem ministri diuersa genera apponunt uini, Stephanus scilicet uinum passum, Isaias aqua mistum. Inebriantur autem duo. Ne requies, Loth uero declinatio interpretatur. Est autem requies mentis, et requies carnis. Qui querunt requiem carnis, inebriantur uino aqua misto; qui uero requiem mentis, uino passo. Apponit Paulus olera , tres pueri legumina ministrant  . Paulus infirmis per olera, tres pueri uero per legumina delicatis dant exemplum seruande sobrietatis. Sequuntur autem tria generalia fercula, scilicet caro agnina, arietina et uaccina. Abel agnum, Abraham arietem, Iosue uaccam apponit. Agnus obtumescens coram tondente, est Christus humilis in passione, nos patientes in tribulatione. Aries adherens inter uepres cornibus, Christus in cruce manibus, nos obedientie operibus. Aries precedens gregem, Christus uita plebem, prelati exemplo congregationem. uacca occisa extra castra, Christum extra Hierusalem, nos extra mundi uanitatem mortificari designat. In agno simplicitas cordis, in ariete fortitudo operis, in uacca lac predicationis.  Non sit autem in nobis simplicitas sine discretione, nec discretio sine lacte doctrine, sed simus sicut illi, qui ut nubes uolant, prudentes sicut serpentes, et simplices sicut columbe , ne sit nubes sine pluuia, serpens sine prudentia, columba sine simplicitate: sed careat columba felle, serpens ueneno, nubes siccitate, ut sit simplicitas iusti sine amaritudine, prudentia sine malignitate, doctrina sine uanitate. Post carnium fercula tres piscium diuersitates opponuntur, scilicet pisces de mari, de flumine, de stagno. Pisces de mari seculares, pisces de flumine doctores, de stagno claustrales. Tales tamen apponantur, squamas et pinnulas habeant, id est, asperitatem recte conuersationis et alas contemplationis. Piscis de mari Cornelius, de flumine Paulus, de stagno  Maurus. Apponit igitur Petrus ad mensam Cornelium , Ananias Paulum, Benedictus Maurum. Cum enim leguntur opera Cornelii, conuersio Pauli, uita Mauri, quid agitur quam quod ex eorum exemplis animus saginatur? Huiusmodi ergo pisces sunt comedendi, id est, uita et moribus imitandi. Imitandus est enim Cornelius fide et opere secularibus, Paulus uita et doctrina doctoribus, Maurus humilitate et obedientia claustralibus. Quod enim aqua Mauro se calcabilem prebuit, uirtus obedientie, et magistri meritum fuit. Quod uirtutem miraculi magistro ascripsit humilitatis officium docuit. Afferunt et alii alios pisces. Afferunt enim pisces de mari Iacobus et Andreas, de flumine Tobias, de monte Honoratus. Iacobus supplantator,  Andreas uirilis interpretatur. Qui enim uitia supplantant, id est, qui uiriliter agunt, exemplo bone operationis pisces de mari, id est, seculares ad littus conuersionis trahunt. Tobias uero, qui descendit ad flumen, Christus est descendens ad mundum, iustus ad lacrymas. Tobias, ut lauaret pedes, Christus ut ablueret peccata, iustus ut carnales mundaret affectus. Inuenit Tobias piscem, Christus diabolum, iustus quodlibet diaboli membrum. Piscem Tobias extrahit, diabolum Christus eiecit, iustus impium conuertit. Exenterat Tobias piscem interiora proiiciendo, Christus diabolum malignitatem eius aperiendo, iustus per confessionem occulta pectoris eiiciendo. Non carent isti sale, quo pisces suos aspergant, habet enim Tobias materialem,  Christus mysticum, iustus moralem. Tobias igitur non caret sale materiali quo piscis condiatur; Christus sale sapientie, quo diabolus caueatur; iustus sale doctrine, quo nouiter conuersus doceatur. Affert et Honoratus piscem de monte, exemplum scilicet sobrietatis et abstinentie. Affert et Moyses diuersas ferculorum species, mel scilicet de petra, oleumque de saxo durissimo, butyrum de armento, et lac de ouibus cum adipe agnorum, et arietum filiorum Basan, et hircos cum medulla tritici, et sanguinem uue meracissimum . Audis petram, et saxum durissimum. Petra erat Christus ante passionem, saxum durissimum post resurrectionem. Petra prius propter patientie firmitatem;  saxum uero durissimum postea propter immortalitatis eternitatem. Petra enim erat, frangi poterat, quia adhuc mortalis fuerat; nunc autem saxum durissimum est, quia factus immortalis, iterum mori non potest. Per mel igitur de petra, designatur melliflua doctrina predicationis, per oleum uero de saxo durissimo, ab eodem procedens spiritus consolationis. Hec est enim effusio olei, remissio peccatorum per gratiam Spiritus sancti. Si habes igitur, carissime, apud te uas mundum, imo quia habes, accipe mel de petra. Ait enim, Discite a me quia mitis sum et humilis corde, et inuenietis requiem animabus uestris . Ecce mel humilitatis cum dulcedine mansuetudinis. Sicut mel corcordat in confectionibus medicine cum omnibus  diuersitatibus specierum, sic et humilitatis dulcedine condiuntur omnia genera uirtutum.

Per butyrum uero de armento, signatur in patriarchis et prophetis doctrine spiritualis pinguedo, quia sicut pinguedo lactis in uasis supereminere cognoscitur, sic et in uerbis propheticis sensus de diuinitate et humanitate spiritualiter superabundans reperitur. Sed hec pinguedo butyri speciem non recipit, nisi quando prius agitata tunsionibus indurescit. Sic et Deus in homine non cognosceretur, nisi prius Deus homo flagellis cesus, cruci affixus, per potestatem diuinitatis a mortuis suscitaretur. Hoc igitur butyro pascimur, dum in uerbis propheticis contemplatione diuinitatis delectamur. Per lac uero de ouibus, designatur innocentia cordis in simplicibus.  Unde et Propheta: Pauit eos in innocentia cordis sui, et in intellectibus manuum suarum deduxit eos . Ad cor pertinet innocentia, ad corpus, operum munditia, ut innocens habeatur intentio cordis, et munda sint opera carnis. Hec sunt lac et lana, hoc lacte debemus pasci, hac lana uestiri. Hec igitur ad simplicitatem claustralium pertinent, qui munditia carnis uestiuntur, et nulli nocent; in adipe uero agnorum et arietum, designatur in prelatis dilectio fratrum. Hi enim dicuntur filii Basan , id est, pinguedinis in quo demonstratur dulcedo caritatis. Per hircos siquidem figuratur uita penitentium, qui sunt imitatores Christi passionum, hoc est enim, quod dicitur, hircos cum medulla tritici, penitentes uidelicet  mortificando carnem suam, et imitatores passionum Christi. Sanguis uero uue meracissimus, sanguis est Christi, nulla peccatorum fece turbatus. Qui igitur usque ad effusionem sanguinis peruersis resistunt, quem pro nobis Saluator bibit, pro calice calicem hibentes reddunt. Unde et Propheta: Quid retribuam Domino pro omnibus que retribuit mihi? Calicem salutaris accipiam, et nomen Domini inuocabo . Sunt et alii cibi Aegypti, summopere uitandi, quia sepissime generant infirmitatem, et quandoque mortem. Si queras qui sunt, ut uitari possint, hi sunt cibi noxii, allia uidelicet, cepe, et porri, hec filii Isrel in deserto cum ollis carnium suspirabant, que tamen comesta grauiter inflant  et uentositatem generant, cerebrum turbant, oculos grauant, lacrymas prouocant. Aegyptie carnes sunt mundane delectationes, in quibus infirmitates anime latent, que postea per effectus et operationes exterius apparent. Inflat enim elatio, uentositatem generat uerborum inundatio, turbat cerebrum iracundia, cordis oculos grauat inertia. Hec igitur prouocant penitentie lacrymas, si ante mentis oculos in manu discretionis ponas.

Ut tu igitur sanus iusto moderamine uiuas,
Noxia deuitans alimenta, salubria sumas.



CAP. IX. De dormitorio anime.

Potest mentis tranquillitas anime dormitorium per similitudinem nuncupari, in qua ponitur lectus conscientie, substernitur fenum carnis, carpitur  pacis somnus. In his siquidem dormit anima, dormit et quiescit. Custodi igitur, carissime, ne dormitorii tectum discooperiatur turbine tentationum; compone lectum conscientie, ne mens incomposita cessat a quiete. Substerne fenum carnis, ut animalitas subiaceat rationi mentis; compesce turbam uitiorum, ne impediant quiescentis somnum. Ordo siquidem dormitorii talis esse debet, ut claustralium nullus aliquid proprium circa lectum repositum seruet. Sic et conscientie lectus talis sit, si requiratur, ut nichil in ea proprie uoluntatis inueniatur. Oportet etiam ne sub feno carnis absconditum lateat, quod oculos abbatis omnia uidentis offendat. Ut autem in pace et in idipsum dormias et requiescas , inquire pacem et persequare eam . Ipsa enim sicut somnus ab oculis, ita euanescit ab intuitu mentis.

Quatuor igitur sunt attendenda, que solent inquietare pacis somnum, uidelicet hostis, seruus, uxor et uicinus. Hostis est diabolus, seruus mundus, uxor caro, uicinus quilibet proximus.

Cum ergo diabolus eiicitur, mundus subiicitur, caro affligitur, proximus diligitur, quid aliud agitur, nisi quod pax ex omni parte stabilitur? Inter hec igitur non habet animus quo se diuertat, non enim ad odium fratris, non ad amorem carnis, non ad superbiam mundi, non ad malitiam diaboli. Ecce quomodo Salomon habet pacem ex omni parte per circuitum . In circuitu pacem habet, qui non turbatur memoria preteritorum delictorum,  nec inquietatur desiderio futurorum, non frangitur aduersis, nec eleuatur prosperis. Hec est uera pax. Est enim uera pax, et falsa pax. De falsa pace dicitur: Pax, pax, et non erat pax . De pace uera dicitur ab Abisai ad Dauid: Pax, pax tibi et pax adiutoribus tuis . False uero pacis tres species sunt. Est enim pax opinata, pax simulata, pax imperata. Dum enim inter seculares pacem querimus, dum discordes ad concordiam reuocamus, opinantur seculares, quod pacem inter nos habeamus, dum in uestimentis ouium foris incedimus, et intus quasi lupi rapaces gregem simplicium fratrum lacerando dispergimus , pacem simulamus, sed non habemus. Dum uero prelati pacem subditis imperant, et eos discipline legibus  non coarctant, solummodo pacem docent, sed non tenent. Non enim sufficit, ut ait beatus Gregorius, ut pacem tantum doceas uerbis, nisi adhibeas etiam manum correctioni. uidesne quomodo cum non sit in nobis, opinentur pacem seculares, simulent peruersi claustrales, imperent et non teneant tepidi doctores? Sic igitur existimatur a nescientibus, simulatura non habentibus, imperatur a non tenentibus.

uere siquidem pacis tres esse species perhibentur. Est enim pax probata, pax confirmata, pax certa. Pax enim Dei hominibus quandoque datur, data probatur, probata confirmatur, confirmata certificatur. Probatur tentatione, confirmatur tribulatione, certificatur cohabitatione. Cohabitatione siquidem  pax uera cognoscitur, quam lingua et habitus exterius simulatorie loquuntur. Dicunt enim quandoque lingua et habitus, pax pax; si autem requiratur animus, respondet quod non sit pax. An uera enim sit pax animi, assidue cohabitationis spatium demonstrat, ut sit pax in opere non in ore. Lingua quandoque pacem predicat, sed sepius turbat. Cum autem habitus, cor et lingua concordant, pacem seruant. Ubi uero lingua dissoluta discurrit, pacem soluit.

Ad hoc pertinere moraliter uidetur, quod cum tribus Dan possessionem sibi quereret, ut in ea habitaret  uenerunt de filiis Dan ad domum Miche, et inuerunt ibi ephod, et sculptile,  atque conflatile . Dan interpretatur iudicium. Iustus enim in initio accusator est sui . Filii Dan querentes sibi sortem hereditatis, designant quosdam de seculo prouidentes sibi ab habitandum domum conuersionis.

Inueniunt igitur ibi quandoque ephod, id est, habitum religionis, et cum eo sculptile peruersi operis, et conflatile confabulationis. Nostis, fratres, quod cum fieri debeat conflatile, metalli species circumpositis follibus ponitur in igne, fit tumultus follium attracto et emisso ere, commouentur cineres, crescit flamma, uolant scintille. Sic in quibusdam ecclesiis euenire solet, dum simul in aliquem locum conueniunt otiosi fratres. Ponunt igitur in medio metallum, id est, materiam rumorum. Aerem folles  attrahunt et emittunt, cum rumores audiunt fratres et dicunt. Auditur ibi tumulus follium, id est, dissensio impatientium, commouentur cineres, quia cito turbantur leuiores, crescit flamma dum succenditur ira, uolant scintille, id est, uerba discordie. Sic Aaron, ut faciat uitulum conflatilem, a filiis Isrel petiit inaures . Inaures sunt rumores; quia, sicut inauris imponitur auri, sic rumor auditui. Ex his igitur procedit uitulus petulantie, qui si precedat, aufert a nobis rectitudinem uie. Non enim grauiter incedit, sed ludendo discurrit. Cum igitur aliqui de seculo ad domum religionis ueniunt, et hec inueniunt, domum Miche se reperisse credunt. Michas enim interpretatur, quis est  hic? dum autem inueniunt ephod, id est, habitum religionis, et conflatile, id est, uerba detractionis, exeunt quandoque, et recedunt, et admirantes huiusmodi conuersionem, quis est hic, dicunt. Multi quidem istorum societate peiores fiunt, multi uero ab eis discedentes ad meliora transcendunt. Hec sunt, carissime, que pacem spiritualis dormitorii sollicitant, quia tranquillitatem quiete mentis turbant. Incipientem etenim dormire rumor exagitat, curiositas excitat, et sic de uno latere in alterum latus dormiens uertitur, dum curiositatibus distrahitur atque conturbatur. Dum autem renuntiat curiositatibus mundi, quietus dormit. De his igitur Ezechiel propheta dicit: Et tu dormies super latus suum sinistrum . Cum hoc propheta dicit,  personam cuiuslibet nouiter conuersi moraliter inducit. Super latus enim sinistrum dormit, qui quelibet sibi aduersantia sub se equanimiter premit. Sed cum iniquitates domus Isrel super se portat, et meritis suis ascribens peccata que fecerat, elationem que de contemptu uitiorum nascitur premit, dum annos iniquitatis sub certo numero dierum portat, licet diu peccato seruierit, tamen post laborem penitentie ueniam sperat. Audi igitur quod sequitur; et cum compleueris hec, dormies super latus tuum dextrum. Cum enim uitia succumbunt, dum uirtutes obediunt, tunc de sinistro latere in dextrum se uertit, et cui uitia prius resistebant, amanti quietem uirtutes obsequia prestant. Felix anima, cui uitia seruiunt, uirtutes obediunt, que  in dormitorio tranquillitatis ordinauit lectulum mentis, ut somno frueretur pacis, que non egreditur sub obscuritate noctis, id est, non recedit tempore tentationis, que non discurrit per plateas ciuitatis, nec intrat lupanar luxuriose uoluptatis, que capta non trahitur ad obscuritatem carceris, id est, ad obliuionem mentis, nec iacet in grabbato dissolutionis, in uoluptate uidelicet dissolute carnis. Homo siquidem interior indutus uestibus egreditur, quando per plateas ciuitatem secularium meditando delectatur. Ad hoc forsitan pertinet, quod Scriptura sacra quosdam dormire dicit in puluere, quosdam in gremio mulieris, quosdam in grabbato, quosdam in carcere: Iob in puluere , Samson in gremio mulieris , Petrus in profundo carceris  . Paralyticus in grabbato iacuisse refertur . Ait enim beatus Iob: Ecce nunc in puluere dormiam . Dormit in puluere, qui gaudet leuitate. De Samsone uero dicitur, quod in gremio dormiens mulieris amiserit affectum uirtutis. Nihil enim mentem citius eneruat, quam cum aliquis ad luxuriam affectum cordis inclinat. Petrus uero dormit in carcere, id est, in obliuione sui et ignorantie cecitate. Inter duos autem milites dormit, uidelicet inter uitia carnis, et uitia mentis, que aduersus animam militant, quia contra uirtutes semper uitia pugnant. Paralyticus iacet in grabato dissolutus omni membrorum compage, id est, dissipatus in omni actu suo et cogitatione. uidesne, frater carissime, quomodo ad nostram doctrinam  scripta sunt hec omnia? uidesne quod per puluerem designatur leuitas, per gremium mulieris uoluptas, per profundum carceris ignorantie cecitas, per grabatum paralytici conturbatio fratris dissoluti? Excutere igitur, carissime, de puluere; consurge de gremio mulieris, solue uincula colli tui, tolle grabatum tuum et ambula. Si autem queras quo pergere debeas, utere consilio Rebecce, discedo ab Esau, uade cum Iacob, diuerte ad domum Laban, ut ibidem Lie et Rachelis utaris coniugio, ut liberis et ouium gregibus ditatus reuertaris ad patriam . Si uero reuertenti tibi occurrerit Esau, si amplexabitur stringens collum tuum, et osculatus fleuerit, caue, ne decipiaris . Si dixerit tibi: Gradiamur simul, ne consentias  ; ipse enim cum impetu graditur, paruulos autem tuos et ouium greges suauiter oportet incedere. Rebecca, multa patientia interpretatur. Consilium siquidem Rebecce est exhortatio patientie ut ab his, in quibus anime periculum times, cedens declines. Duo enim Rebecca precepit Iacob, uidelicet ut recederet ab Esau, et seruiret Laban. Hoc idem precepit Dauid: Diuerte, inquit, a malo, et fac bonum . Per Esau sero designatur carnalis affectus. Ab Esau igitur discedit, qui carnalibus desideriis non consentit. Cum Iacob uero graditur, qui contra uitia luctando, ambulans in uia immaculata, in lege Domini meditatur die ac nocte. Laban siquidem seruiunt, qui Deo obediunt. Hec enim tria fecit Iacob, ut ait  beatus Ambrosius, obediuit matri, cessit fratri, seruiuit auunculo. Quam dulce est commorari in domo Laban etiam laboranti? Nihil est amanti difficile, nichil est graue desiranti uenire in amplexus Rachelis: uidentur enim pauci dies laboris pre amoris magnitudine. Recepit ergo Iacob et Liam , id est, actiuam uitam et contemplatiuam. Ditatur autem liberis et gregibus ouium, dum bonis operibus abundat, et multitudine simplicium cogitationum. Sed huic reuertenti, ad patriam, quem prius fugerat frater occurrit. Mira res, etiam perfectis quandoque blanditur affectus carnis. Ecce quomodo Iacob ambulat cum Esau, amplexatur et stringit osculatur et plorat? . Ambulatio spiritualis Iacob et carnale, Esau est animi uoluntas, amplexus uoluptas, strictio cupiditas,  osculum, adulatio, fletus carnalis affectio. Ambulat itaque pedibus, amplectitur brachiis, manibus stringit, labiis osculatur, oculis plorat. Duo pedes quibus Esau ambulat, id est, carnalis affectus cum animo spirituali sunt leuitas et uanitas uoluntatis. Duo brachia delicie et diuitie uoluptatis. Due manus quibus stringit, sunt rapacitas et tenacitas cupiditatis. Duo labia, sunt captatio beneuolentie et ostensio carnalis amicitie, que pertinent ad adulationem. Duo oculi, sunt societas et consanguinitas que respiciunt carnis affectionem. Hec sunt, que blandiuntur nobis ambulantibus in uia Domini. Igitur, carissime, si occurrerit tibi Esau, roga ut discedat, fuge peruersum fratrem ut habeas pacem, uade cum Iacob: cum eo enim paruuli ambulant.  Qui enim uitia supplantant, humilitatis societatem semper amant. Quere ergo lectum Iacob: ipse enim spirituali dormitorio lectum suum posuit. Ibi dormit Samuel, ibi dormit Ioseph. Ioseph dormit in domo , Samuel in templo , Iacob in itinere . uidet Ioseph angelum sibi in somnis apparentem; audit Samuel Dominum sibi colloquentem; Iacob uero non tantum uidet angelos ascendentes et descendentes, sed etiam uidet et audit Dominum respicientem et loquentem ad se. Audit Ioseph angelum monentem; Samuel Dominum corripientem; Iacob Dominum promittentem. Audit Ioseph: Accipe puerum, et fuge in Aegyptum, et esto ibi usque dum dicam tibi; futurum  est enim ut Herodes querat puerum ad perdendum eum. Audit Samuel: Predixi Heli quod Iudicaturus essem domum eius in eternum propter iniquitatem, eo quod indigne agere filiios suos nouerat, et non corripuit eos. Audit Iacob: Terram, in qua dormis, tibi dabo. Possunt per hos tres homines, tres hominum species designari moraliter. In Ioseph incipientium, in Samuele proficientium, in Iacob perfectorum. Monetur incipiens ut fugiat, docetur proficiens ut corripiat, inuitatur perfectus ut recipiat. Ioseph dicitur accrescens, id est, incipiens. Tunc enim incipiens crescit, cum in initio conuersionis nouiter conuersus de uirtute in uirtutem proficit. Accipit puerum, dum noue uite tenet institutum. In puero enim habetur spes crescendi, et in nuper  conuerso spes proficiendi. Nec tantum iubetur accipere puerum, sed et matrem, id est, bonam uoluntatem. Mater etenim boni propositi, bona uoluntas potest appellari. Fuge, inquit, in Aegyptum, id est, attende mundum, considera teipsum, reduc ad mentem tenebras ueterum delictorum, ut si uane glorie stimulis inciteris, qualis in mundo fuisti humiliter mediteris, et esto ibi usque dum dicam tibi, id est, non auertas oculos mentis ab intuitu mundani casus, et defectu proprie fragilitatis, donec de Aegypto ad Hierusalem reuoceris, id est, a consideratione ueterum delictorum ad contemplandam beatitudinem superne pacis. Futurum est enim, ut Herodes querat puerum ad perdendum eum. Mentes siquidem nuper conuersorum uana gloria  quandoque uexat, ut bona initia perdat. Hoc enim interpretatur Herodes, pellis gloria. Omnis enim gloria filiarum Dei ab intus , omnis gloria filiarum seculi extrinsecus apparet. Sicut enim caro animalium exterius pelle tegitur, sic animalis spiritus appetitu uane glorie ad exteriora se spargens, forinsecus delectatur. Hic est Herodes, qui clam magos uocat, ut ab eis tempus stelle diligenter inquirat . Clam uocat, quia in occulto uana gloria mentem uexat. uana siquidem gloria mentes querentium Dominum tentat, ut ab eis modum et intentionem conuersionis subtilius discat, quam scilicet intentionem mens habuerit, quando illi spes appetende religionis apparuit, utrum sapiens aliquis conuersus  confidat in proprio sensu, an glorietur diues in oblato sensu, utrum fortior de labore, an nobilior pro genere glorietur, utrum temporalia an spiritualia spiritus attendat, utrum respiciat intuitu appetende religionis commodum beneficii temporalis. In his igitur ab Herode quotidie nobis, id est a uana gloria consilium datur, ut per eum transeant singuli, et per eum reuertantur. Defuncto Herode monetur Ioseph, ut reducat puerum cum matre. Puer cum matre, puritas est in uoluntate. Que reuertitur cum Herodes moritur. Dum enim mundus despicitur, dum caro affligitur, et in nullo istorum animus gloria laudis inflatur, scito quod tunc inanis gloria prorsus annichilatur. Ut igitur seruetur humilitas incipientium, fugiamus in Aegyptum.

 Si autem sequi uolumus altitudinem proficientium, ascendamus in excelsum, ascendamus in Silo, ibi enim moratur Samuel in templo. Quatuor autem modis proficiunt homines, uidelicet in se, iuxta se, super se, sub se. In te est animus, iuxta te proximus, super te prelatus, sub te discipulus. In te igitur proficis per bonam uitam, in proximo per doctrinam, in magistro per admonitionem, in subditis per correctionem. Ecce quomodo Samuel habitat in templo, ecce quomodo loquitur ad Heli uerba Domini, quomodo post eum preponitur multitudini filiorum Isrel . Habitas in templo, dum cor tuum sanctis meditationibus exerces. Aperis ostia templi, dum proximum doces. Loqueris  ad Heli uerba Domini, dum de emendatione fratrum magistrum mones. Regis multitudinem filiorum Isrel, dum subditos tibi discipline lege cerces. Hec est uita proficientium. In Iacob autem, ut diximus, figuratur uita perfectorum. Nota uitam beati Iacob; filius fuit Isaac et Rebecce, id est, risus et patientie, gaudii uidelicet spiritualis, et patientie temporalis, ut sit gaudium in contemplatione, et patientie uirtus in tribulatione. Unde dicitur: Spe gaudentes, in tribulatione patientes . Hec est hostia cum cauda. Cauda siquidem hostie, est in bonis actibus consummatio perseuerantie. Hec est enea basis, hec est tunica talaris, hec est longitudo Dominice crucis, in quam Christus ascendens terminauit spatium uite temporalis. In hac  nobis possessio anime promittitur cum dicitur: In patientia uestra possidebitis animas uestras . Extende igitur, carissime, membra tua in longitudine crucis, id est, in perseuerantia bone actionis, ut cum Christo in pace dormiens moriaris. In imo, id est in humilitate, spiritualis edificii locus queritur, fundamentum in latitudine, id est, in caritate disponitur, in altum uero bonorum operum paries erigitur, sub spe diuine protectionis tectum desuper locatur, sed necesse est ut in longitudine patientie perficiatur. Qui igitur in pace perseuerat, in dormitorio spirituali, id est, in tranquillitate mentis lectum suum locat. Dulce id animo spirituali, imo nichil dulcius esset ei quam in dormitorio tranquille mentis commorari, in lectulo  munde conscientie uelut in albis linteis delectari, nisi surgendum nobis esset, et orandum.



CAP. X. De oratorio anime.

Congruum nobis, carissime, uidetur, ut de dormitorio tranquille mentis transeamus ad oratorium pie deuotionis. Surgam igitur et egrediar et prosternar. Surgam de lectulo munde conscientie ut prosternar in oratione, egrediar de domo Salomonis ut ingrediar templum Saluatoris. Qui enim habitat in domo pacis, transire merebitur ad beatitudinem eterne salutis. Attendamus igitur humanam fragilitatem; attendamus et diuinam pietatem. His duobus pedibus itur ad templum, his duobus pedibus calcatur caput et cauda serpentis antiqui. Caput  serpentis antiqui est elatio, cauda desperatio. Per recordationem igitur proprie fragilitatis calcamus caput elationis, per spem uero diuine miserationis calcamus caudam desperationis. His pedibus ambulamus super mare. Est autem mare, cor tumidum, cor carnale. In hoc autem mari surgunt unde, impetus uidelicet ire, incursus luxurie, uorago gule, uentus turbinis, id est, turbatio commote mentis. Profunditas huius maris est uoluntas cuiuslibet peccantis. Cuius profunditatis finis uix reperiri potest, quia semper peccaret homo si liceret. Super mare igitur ambulamus, dum carnem subiicimus. Qui autem orat, in spe oret. Cum igitur oramus assistentes coram summi iudicis maiestate, tria sunt attendenda, uidelicet, insinuatio, captatio,  postulatio, ut insinuemus miseriam, captemus beneneuolentiam, postulemus ueniam. Hic est ordo supplicantium, ut respiciat miseriam misericordia, beneuolentiam diligentia, ueniam gratia. Sunt autem quedam in oratione ad memoriam reducenda, id est, oppressio, liberatio et iustificatio. Ad insinuationem miserie siquidem pertinet memoria oppressionis, ad captationem beneuolentie pertinet memoria liberationis, ad postulationem uenie memoria liberationis, ad postulationem uenie memoria iustificationis. Insinuemus igitur humiliter misericordis iudicis diuersas oppressiones, quibus grauamur. Ipse enim respexit in orationem humilium, et non spreuit precem eorum . Tria sunt autem, quibus opprimimur, uidelicet carcer, captiuitas,  et infirmitas. Grauatur infirmus debilitate et dolore, incarceratus catenis et compedibus, captiuus seruitute et labore. Hec iterum insinuanda sunt pio iudici quia ipse de celo in terram aspexit, ut audiret gemitus compeditorum, ut solueret filios interemptorum . Quatuor autem sunt in captiuitate, quatuor in carcere, et quatuor in infirmitate notanda. In captiuitate siquidem sunt locus et tempus, pondus laboris et crudelitas exactoris. Locus, dum in Aegypto sumus, tempus quandiu male uiximus, pondus laboris, quantitas operis, crudelitas exactionis, pertinacia Pharaonis. Sic igitur sub Pharaone id est, sub diabolo in conficiendis lateribus dum sub peccato sumus, tenemur in mundo. De iis uero, que ad carcerem pertinent, dicit propheta: Sedentes in tenebris et  umbra mortis, uinctos in mendicitate et ferro . Sedent in tenebris, qui morantur in ignorantia proprie fragilitatis. Umbra mortis, ipsa est imago future damnationis. Umbra corpus sequitur, et imaginem uite uitiose mors eterna comitatur. Mendici uero uocari possunt, qui per alienas domos discurrentes, ostiatim uictui necessaria querunt. Sic et nos mendici sumus quia, proximorum res, quas habere non possumus, desiderio et affectu animi mendicantes concupiscimus. In hac autem mendicitate ferro ligamur, quia duris et opprimentibus culpis aggrauamur. Ferrea etenim et indissolubilia uincula, sunt grauia et inseparabilia peccata. Ad infirmitatem uero pertinent quatuor, de quibus  propheta dicit. Esurientes et sitientes, anima eorum in ipsis defecit . Et iterum: Omnem escam abominata est anima eorum . Audis quod esuriunt, et sitiunt abominantur et fastidiunt. Esuriunt et sitiunt, infirmitati contraria; abominantur, et fastidiunt sanitati conuenientia. Esuriunt enim curiositatem, sitiunt uoluptatem; abominantur, et fastidiunt uerbum Dei, quod est robor anime et alimonia spiritualis. In fame igitur et siti generatur desiderii tormentum, in fastidio nouimus esse defectum. In se ergo per se deficiunt, quia ipsi per se sibi non sufficiunt. Ne igitur omnino in seipsis remanentes deficiant, in Deum proficiant. De talibus enim propheta dicit: Clamauerant ad Dominum cum tribularentur, et de necessitatibus eorum eripuit  eos . Insinuauimus igitur, carissime, ea que pertinent ad miseriam, captemus amodo beneuolentiam. Ipse est enim, de quo dicitur: Eduxit eos Dominus de tenebris, et umbra mortis, et uincula eorum disrupit. Satiauit animam inanem, et animam esurientem satiauit bonis . Misit uerbum suum, et sanauit eos, misit uerbum, ut sanaret infirmum, id est iussionem de qua dicitur: Dic uerbo, et sanabitur puer meus . Laudanda est igitur potentia, annuntianda sunt beneficia liberationis, ut captetur beneuolentia liberantis. Ipse enim eduxit nos, reduxit, deduxit et induxit de carcere ad patriam, per uiam rectam, in ciuitatem habitationis. Eductos de carcere redemit pretio sui sanguinis, ut irent in uiam rectam, precessit  exemplo boni operis, comitatus est euntes, factus particeps tribulationum, manentes in domo propria sanauit medicamine uirtutum. Clamabo igitur ad Deum altissimum, Deum qui benefecit mihi . Ipse enim eripuit me de inimicis meis fortissimis, et ab iis qui oderunt me . Sunt autem fortes inimici, sunt fortiores, sunt fortissimi. Fortes inimici sunt uitia carnis, fortiores uitia mentis, fortissimi sunt diaboli. Hi autem, qui me oderunt, sunt falsi fratres, seu quilibet proximi, qui mihi detrahunt. Sed forsitan dicet aliquis: Non te eripuit Dominus ab his. Eripuit quidem Dominus uoluntate, licet aliquando subiaceam ex precedenti usu peccandi et assiduitate, licet aliquando detinear animi uanitate, licet aliquando succumbam per carnis  infirmitatem, licet aliquando decipiar per diaboli calliditatem. Sed iterum dicet: Non te eripuit ab his qui te oderunt, quoniam confortati sunt super te. Eripuit quidem per patientiam, uincendo malitiam. Cum enim per patientiam peruersos porto, licet grauiter afflictus, tamen exsuperans uinco. Scriptum est enim de ea: In patientia uestra possidebitis animas uestras . Possidet igitur qui sustinet. Audisti igitur, carissime, quanta fecit Deus anime mee. Non enim amouit orationem meam, et misericordiam suam a me, sed factus est Dominus protector meus . insinuata itaque miseria nostra per enumerationem tribulationum, captata beneuolentia per recordationem beneficiorum, postulanda est uenia de perpetratione peccatorum. uestigiis igitur pedum pii iudicis obuolutus,  clamabo et dicam: Operi manuum tuarum porrige dexteram . Dextera enim Domini exaltabit me; non moriar, sed uiuam, et narrabo opera Domini . Osculabor igitur pedes Domini, ne moriar per culpam, erigam me ad osculum manuum, ut bonis operibus uiuam, innixus pedum summitatibus et manibus reptans, extendam me, ut osculum ori sumam. Osculum oris est reconciliatio gene is humani facta per incarnationem mediatoris. Ad pedes igitur cognoscitur miseria, ad manum datur uenia, ad os gratia. In uno itaque inuenitur pius, in alio largus, in tertio gratus. Habes, nunc, ubi seruus se deiiciat pro culpa, ubi pauper recipiat munus a diuite, ubi amicus ab amico honoretur.  Circa pedes puluis, accede ad manum, ipsa te excutiet, ipsa te sustentabit, ipsa te trahet ad osculum oris. In primo suspirium doloris, in secundo exercitium laboris, in tertio indicium amoris. Hoc est Marie suspirium, iste est labor Marthe, ille Ioannis amor; hic plorat Maria, ibi Martha conqueriritur, illic Ioannes quiescit. In his tribus possunt denotari tres animi affectus, uidelicet affectus confitentium propriam miseriam, affectus agentium penitentiam, affectus querentium gratiam. Affectus cognosces per effectus. Maria lauat pedes Domini lacrymis suis, capillis tergit, labiis osculatur . uidesne in affectu confessionis effectum cumpunctionis? uidesne quomodo crines spargit ad tergendum, quos prius ordinare consueuerat ad placendum?  Non effundit aquam de uasculo, sed de oculo, non panno tergit, sed crine; in quibus mundo placuit, in his Deo seruit. Tria possumus similiter assignare in Martha, sollicitudinem, turbationem et questum. Sollicita est, ne quod agit fiat pigre; turbatur, ne fiat tepide; conqueritur ut adiuuetur, ne fiat tarde . Tales enim debent esse affectus penitentiam agentium, ut si quid eis precipiatur, sollicite perficiatur. Turbantur etiam si eis aliqua occurrerint, in quibus aliquando casu uel infirmitate peccantes offenderint. Conqueruntur ut adiuuentur, quia religiosorum preces et suffragia sibi propitiari obnixius deprecantur. Nota iterum in Ioanne affectum querentium gratiam; attende iterum effectum ut cognoscas affectum. Carnales, ut aiunt nuptias  deseruit: supra pectus Domini in cena recubuit , pendenti in cruce cum Maria matre eius presens per adfuit . Querit igitur donum gratie per effectum munditie, per exhibitionem presentie, per assiduitatem frequentie. Munditia siquidem uidet Deum; presentia tangit, frequentia cognoscit. Consequitur itaque uisio beatitudinem, tactus sanitatem, cognitio consolationem. De primo dicitur: Beati mundo corde, quoniam ipsi Deum uidebunt . De secundo: Tetigit fimbriam, et cessauit sanguinis fluxus . De tertio: Frequentabat Maria sepulcrum, et cognouit Dominum consolantem et dicentem sibi: Mulier, quid ploras? quem queris?  Presentat igitur Ioannes munditiam, frequentat presentiam, ut recipiat  gratiam. Confidant in his, qui uoluptates euaserunt carnis, qui in pectore Ecclesie requiescunt, qui Dominice passioni quotidie deuoti assistunt. Confidat etiam in his, sed ante alios munda iuuenum societas, qui cum Ioanne blanditiis misere carnis renuntiauerunt; qui cum iusto Lot declinantes ab impiis, sulphureas et ideo fetentes Gomorrheorum euaserunt flammas ; qui in pectore Iesu dormiunt, qui in ministerio Scripture sacre imitando mentem ponunt; qui et in animo tenent memoriam Dominice passionis, et in carne portant crucem mortificationis; qui per omnia placent mundo, et tamen mundum fugientes seruiunt Deo. In hac siquidem etate flauescunt crines, caro  nitescit eburnea, oculorum gemmis facies rosea decoratur, ualetudo corpori uires subministrat, iuuenilis etas longioris uite spatium repromittit. Tunc enim uiget ratio, uigent etiam corporis sensus. Tunc etiam uisus acutior, auditus promptior, incessus rectior, uultus iucundior. Qui igitur in hac etate se domant, et Deo se sociant, premium Ioannis exspectant. Huiusmodi discipulis affectum sue dulcedinis Dominus prebet, sic affectis seipsum familiarem pre ceteris exhibet, et sicut Ioanni uirgini uirginem commendauit, ita istorum mundo cordi sociat mundam carnem. Tales offerunt hostiam uiuentem, Deo placentem, immaculatam, non aure, non oculo, non pede, non cauda carentem. Audiat hoc senum sera conuersio, quibus ex defectu senectutis  aures obturantur, turbantur oculi, et ut cuncta breuiter perstringam, ipsi in se per se deficiunt. Hi non offerunt Agnum immaculatum, sed, ut ita dicam, porcum curtatum. Sicut enim porcus in immunditiis, sic et senex iacuit in uitiis: et sicut porcus siliquis pascitur, sic et senex fabulis et rumoribus delectatur. Simul autem quandoque et conuertitur, et moritur, et ideo hoc sacrificium caude caret officio in hoc uite spatio, nisi forte dicas, quod habuerit caudam in capite, id est, principium conuersionis in fine. Amant huiusmodi senes heredes quos reliquerunt quandoque carnaliter, amant insipienter, amant eneruiter. Nimis enim carnaliter diligunt, quos adhuc secum spiritualiter conuerti nolunt. Amant insipienter, quando hoc,  quod peruerse acquisierunt, peruersis relinquunt. Eneruiter iterum alios amant, quorum damna et tribulationes non equanimiter portant. Amauit Ioannes dulciter, sed non insipienter. Amauit Ioannes dulciter, quoniam, sicut clauus clauo expellitur, ita dulcedine dulcedinem, spirituali carnalem expulit. Amauit sapienter. Nemo enim prudentius diligit, quam qui consilio sapientie et ueritatis seipsum committit. Nec tantum dilexit sapienter, sed etiam fortiter amauit, quia pendente in cruce Domino, dilectus cum dilecto commorari non dubitauit . Habet itaque munditia dulcedinis affectionem, presentia sapientie discretionem, frequentia patientie compassionem. Caue igitur ne consentias carni  blandienti, ne credas mundo decipienti, ne credas diabolo persequenti, sed oppone uitam Christi uoluptatibus, quia Christum induisti; pretende uitam Christi falsis mundi promissionibus, quia teipsum mundo non credidisti, prepone uirtutem Christi persecutionibus, quia crucem Christi non erubuisti. Delectare itaque in pulchritudine munditie, in rectitudine iustitie, in fortitudine patientie. Hic est lectulus contemplantium, hic requiesces, hic dormies, hic queres gratiam et inuenies, hic in candidis munditie linteaminibus, et quasi in molli patientie culcitra, et in lectulo conscientie uere pacis capies somnum. Tria sunt autem, que huius quietis pacem conturbant, uidelicet pannorum immunditia, somnia, lecti duritia. Pannorum immunditia,  est carnis spurcitia; somnia, mundana gaudia; lecti duritia, impatientia. In his siquidem pannis sunt proprie carnis uermes, uidelicet immunde carnis affectus, et mentis corrupte cogitationes. Pungit culicis more stimulus luxurie, mordet appetitus gule, sollicitat ornatus superbie. Somniis uero deluditur, dum fauoribus gaudet, dum honoribus extollitur, dum personarum sublimium familiaritate gloriatur. Transeunt hec omnia quasi sommia, uelut aura pertransiens, uelut hospes unius noctis, summo mane recedens. In duro siquidem lecto iaces, dum tribulationis asperitatem patienter sustinere non uales. Ad abluendos igitur huius lectuli pannos Maria Magdalene prebuit aquam; eosdem extorsit Martha manibus ut siccarentur; accendit  Ioannes ignem. Illa scilicet aquam meroris, ista extorsionem laboris, Ioannes ignem amoris. Conueniunt igitur hec tria ad munditiam faciendam, uidelicet aqua, manus, ignis, id est meror, labor et amor. Aqua siquidem abluit sordes, manus exprimit, ignis exsiccat. Meror abluit fetorem, labor extrahit humorem, calor prebet candorem. Prima aqua sordida, secunda turbida, tertia liquida. Sordida pro peccati perpetratione, turbida pro recordatione, liquida pro depositione: habet enim sordes culpa, turbationem pena, hilaritatem uenia. Prima lauat pedes, secunda manus, tertia faciem. Pedes sunt animi affectus, manus opera penitentie, facies intentio pura. Lauantur siquidem pedes, id est affectus coinquinati sorde peccati. Lauantur manus, id  est, opera penitentie, que quandoque sunt aspera puluere, id est, uanitate. Facies uero quamuis munda, lauatur, dum intentio pura desiderio ueniendi ad Deum inflammata lacrymatur. Isti sunt pedes cuiuslibet fidelis anime, he manus, he facies. Hi sunt pedes Iacob, quibus egressus est de Mesopotamia Syrie , id est, de altitudine superbie. His manibus luctabatur, hac facie intendebat in faciem Domini . His pedibus renuit ire Iacob cum Esau , id est, cum carnali affectu. He sunt manus, quibus tenebat uirgam et baculum, uirgam directionis per correctionem et baculum sustentationis per consolationem. Hanc faciem auertit a facie Esau. Faciem  Iacob ab Esau auertit, cum iustus quilibet carnalibus desideriis non consentit. De his etiam pedibus Propheta dicit: Mei autem pene moti sunt pedes, pene effusi sunt gressus mei. Sed tu, Domine, tenuisti manum dexteram meam, et in uoluntate tua deduxisti me, et cum gloria suscepisti me . Que autem maior gloria potest esse homini, quam ipsum hominem cum uerbo uniri? Que maior gloria seruo, quam ut uestiatur seruus et filius ex eodem panno? Ecce uidemus Filium sedentem ad dexteram Patris coopertum pallio nostre carnis. Ecce super angelicam naturam uidemus exaltari nostram. Hec est gloriatio mea, hec est exaltatio capitis mei. Quid ergo mihi est in celo, et a te quid uolui super terram? Nihil aliud adherere Deo, et ponere in Domino  Deo spem meam . Huic assiste. carissime, quotidie presens, in oratorio pure deuotionis, flexo genu obedientie, eleuatis bonorum operum manibus, humiliato uertice mentis, non differas, sed accelera, discurre per altaria templi, ingredere Sancta sanctorum. Ibi est enim altare eneum, ibi est altare aureum, ibi Sancta sanctorum. In altari eneo immolantur carnes, in aureo thymiamata, in Sancta sanctorum sunt tabule legis. Immola igitur carnes, si apud te adhuc aliquas habeas; accende thymiamata; intende legi Dei. In immolatione carnis intelligitur carnalium desideriorum mortificatio; in odore thymiamatis oratio, in tabulis legis diuine sapientie contemplatio. Hic quidem habes, quem, et ubi, et pro quibus ores, id est, pro delictis misere  carnis, in ara cordis, misericordiam diuine maiestatis. Sed quoniam de templo mentionem fecimus, et nos ipsi, ut ait Apostolus, templum Dei sumus , placeret forsitan tibi, carissime, ut de ipso templo materiali exponendo aliquid diceremus, ut hec, que facta sunt in templo materiali, assignare possemus in mystico uel morali.



CAP. XI. De templo Salomonis.

Notandum est igitur a quo, quibus auxiliis, ubi, et quando, quantum, et quale factum fuerit hoc templum, ut breuiter edisseramus. Fundatum est enim a Salomone, Hiram rege Tyri auxiliante, in monte Moria, in area Ornam Iebusei, 480 anno egressionis filiorum Isrel de terra Aegypti, speciosum  ualde, marmoreum, cedrinis tabulis, et auro purissimo decoratum . Potest itaque hoc templum referri ad ipsum Christum mediatorem Dei et hominum, qui ait: Soluite templum hoc, et in tribus diebus excitabo illud, dicebat enim de templo corporis sui . Pertinet etiam ad ipsam Ecclesiam, uel moraliter ad quamlibet fidelem animam. Unde dicit apostolus: Nescitis quia templum Dei estis, et Spiritus sanctus habitat in uobis . Ecce quomodo per assumptam carnem factus est nobis templum, ecce quomodo nos illi per inhabitantem Spiritum. Est ergo unusquisque nostrum spirituale templum. Hoc autem templum Salomon edificauit, qui interpretatur pacificus, animus uidelicet uacans sibi, liber a forensi cura, seipsum possidens,  tranquillus et quietus. Refert historia quod Salomon edificaturus templum Domino quesierit auxilium ab Hiram rege Tyri, qui erat amicus Dauid omni tempore, miseritque Hiram ipsi artifices, ligna et aurum . Hiram interpretatur excelse uiuens: excelse uiuunt, qui remoti a plano uoluptatum, per arctam et arduam uiam, que ducit ad uitam, ad eminentiam uirtutum conscendunt. Hi sunt, qui habitant in montibus Isrel, unde ueniet auxilium nobis . Qui igitur sic uiuunt, ligna de Libano cedrina uerbo predicationis succisa transmittunt. Ligna de Libano sunt hi qui sublimes et gloriosi fuerunt in mundo. Cum enim uidemus eos, qui fuerant in seculo diuites, in monasterio fieri pauperes, nobiles seruire, et esse humiles, potentes  subditos, sapientes uultu et habitu despectos, nonne isti per exemplum bone operationis ponuntur in edificio templi spiritualis? Transferuntur itaque de monte superbie ad montem iustitie, de silua tortuose secularitatis ad rectitudinem uite, et ad habitaculum sanctitatis.



CAP. XII. De artificibus templi.

Misit etiam Hiram artifices, quia de claustris excelse uiuentium ad alia claustra mittuntur quandoque religiosi fratres, qui arte regendi et disciplina discretionis edificantes domum Domini superinducant ibidem formam uere religionis, qui lapides de monte cesos, sed adhuc inequales et asperos, artificio uere sapientie reddant equales et politos, id est, iracundos et incorrigibiles fratres, arte discipline faciunt  mansuetos et mites. Cedrinas tabulas superponunt marmori, sub linea iungentes equalitatis, dum coarctant fratres sub equalitate fraterne societatis. Sculpunt eas disciplina, pingunt doctrina. Misit et aurum, ut per fulgorem metalli et puritatem, illam. que supereminet ceteras uirtutes, doceamur habere caritatem. Pro quibus Salomon Hiram plurimos tritici et olei coros in cibum domus sue singulis annis prebebat . Accipiant igitur unde uiuant, et unde uideant. Recipiunt enim triticum, partem uidelicet fructuum bone operationis, quos in illa seminauerant per exercitium discipline, et per uerbum predicationis. Recipiunt et oleum; qui enim aliis preesse cupiunt, ex hoc prouidentie et discretionis lumen acquirunt. Nec  pretereundum est quod ad Hiram Salomon dicit: Precipe, inquit, ut precidant mihi cedros de Libano, et serui mei sint cum seruis tuis . Serui Hiram ut ligna precidant, serui Salomonis ut mensuram ponant. Ligna cedere, est uitia in hominibus resecare. Mensuras ponere, in corrigendo modum tenere. Hoc etiam est, quod superius diximus, ut qui sibi uolunt spirituale templum construere, ex illis, qui excelse uiuunt, aliquos secum saltem per exemplum uelint habere. Non est, inquit, in populo meo uir qui nouerit ligna cedere sicut Sidoni . Sidonii interpretantur uenatores. Hi sunt qui persequuntur non tantum in se, sed etiam in aliis, motus animales; qui bestiarum uestigia indagare norunt,  id est, actiones occultas hominum per coniecturas, et signa conscientie prudenter discunt, inuentas uero bestias percutiunt sagittis, quia facta carnalium antiquorum Patrum damnant auctoritatibus et dictis. Tales dico quotidie occidunt, et eosdem in cibum sumunt, quia carnales quosque mundo mortuos, in corpus Ecclesie predicando conuertunt. Unde et Petro dictum est: Macta et manduca .



CAP. XIII. De operariis templi.

Elegitque Salomon operarios de omni Isrel, et erat indictio triginta millia uirorum, mittebatque eos in Libanum decem millia per singulos menses , ita ut duobus mensibus essent in domibus suis. Numerus triginta continet in se ternarium atque denarium. Triginta enim, ter decem sunt.  Tria siquidem denuntiant sancte Trinitatis in confessione uere fidei cognitionem; decem euangelici denarii remunerationem. Trium uero mensium, que singulis lignorum cesionibus erat attributa, distinctio, sunt mystice tres uirtutes euangelice, uidelicet eleemosyna, ieiunium et oratio. Unus autem mensis, in quo ad cedenda ligna templi egredimur, est eleemosyna, in qua per opera misericordie in cura proximi laboramus. Duo uero reliqui menses, quibus in domibus suis morantur operarii sunt ieiunium et oratio, in quibus quilibet spirituales castigando carnem intus conuersi ad Dominum uacant sibi. Possunt etiam moraliter isti tres menses tres uirtutes designare, id est, lectionem, meditationem et predicationem. Mensis unus, quo ligna cedimus,  est predicatio; secundus et tertius est meditatio et lectio. In uno itaque foris laboramus, in duobus reliquis domi sumus, quiescimus, reficimur, ferramenta paramus. Super mensam enim Scripture reficimur in lectione, ferramenta acuimus in meditatione, securim tenemus laborantes in predicatione. Hic cedimus ligna, id est, uitia; ibi ferramenta acuimus, id est ingenia; illic cibum capimus. exemplo gustando moralia. Hi sunt menses morales, hi proprie pertinent ad claustrales, hi sunt operarii templi, de quibus dicitur: Adoniram erat super huiuscemodi indictione . Per Adoniram, qui Dominus meus excelsus interpretatur, ille Dominus excelsus, qui humilia respicit, ueraciter designatur. Ipse itaque huiusmodi operariis preponitur, dum  per eum quibus oris lectioni uacent, quibus meditationi, et predicationi insistere debeant, ordinatur. Ex solo enim gratie sue dono datur nobis affectus, et consequitur effectus.



CAP. XIu. De iis qui portant onera.

Fuerunt etiam Salomoni septuaginta millia eorum, qui portarent onera, octo millia latomorum in monte, absque prepositis qui preerant singulis operibus numero trium millium trecentorum precipientium populo, et iis qui faciebant opus . Habuisti superius cesores lignorum, habes et nunc cesores lapidum. Latomi etenim cesores lapidum solent appellari. Sunt et alii qui onera portant, quia alios sustentant. Portat enim humilitas ligna, patientia  lapides, stabilitas sabulum seu arenas, mansuetudo calcem, continentia aquam. Portant enim de monte superbie ad edificium spirituale humiles elatos, patientes duros, stabiles leuitati deditos, mansueti igne iracundie dissolutos, continentes in lapsu positos. Audis proceritatem lignorum, duritiam lapidum, leuitatem sabuli, ardorem calcis, effluentiam aque. Cum autem aqua cum calce et sabulo miscetur, iam aliud quam prius esset efficitur, fit enim cementum, unde lapides in edificio colligantur. Que enim prius leuia et dissoluta fuerant, iam sunt in ipsa coniunctione aliquantulum solidata. Dum autem cementum inter lapides ponitur, magis ac magis induratur, et sic quandoque fit, ut lapides uelocius frangi possint, quam ipsum cementum conteri. Hoc idem in Ecclesia  quotidie solet fieri, ut in seculo qui fuerant instabiles, et dissoluti, in congregatione etiam inter perfectos fratres stabiles inueniantur et firmi. Potest etiam cementum moraliter intelligi concordia morum. Hi autem, qui opus faciunt, lapides in cementum ponunt. Et sicut lapis sine cemento non potest in altum erigi, sic et paries uirtutum sine cemento concordie non potest eleuari.



CAP. Xu. De prepositis operum.

Prepositi uero operum sunt doctores Scripturarum, qui docent qualiter debeamus onera portare propria seu aliena, qualiter inscios docere, contemptores corrigere. De quibus Apostolus dicit: Corripite inquietos, consolamini pusillanimes, suscipite infirmos, patientes estote ad omnes .  Precepitque rex, ut tollerent lapides grandes pretiosos in fundamentum templi, et quadrarent eos . In edificanda domo Domini in primis fundamentum ponitur, quod nonnisi euersa et eiecta terra firmum reperitur, ne edificemus super terram, sed supra petram. Petra autem erat Christus . In quo fundamento lapides pretiosi et grandes tolluntur, id est, uita grandes et fama, suo Conditori adherentes disponuntur. Prius tamen debent lapides quadrari, et sic in fundamento poni. Quadrature lapidum potest assimilari stabilitas electorum. Electi siquidem quadrantur, dum inter quatuor uirtutes, prudentiam scilicet et temperantiam, fortitudinem et iustitiam constituuntur. Tunc enim quocunque uertatur electus, firmus manet, ne ad ignauiam  prudentia, ad delectationem temperantia, fortitudo ad timorem, iustitia ad amorem se inclinet. Habent etiam quadrati lapides sex superficies, inferius, uidelicet et superius, ante et retro, dextrum et sinistrum, id est, prelationem et subiectionem, occulta et aperta, prospera et aduersa. Si igitur quadratus lapis fueris, in quocunque latere iaceas firmiter stabis. Quos dolauerunt cementarii Hiram, et cementarii Salomonis. A cementariis Salomonis, et a cementariis Hiram lapides pretiosi dolantur. Non enim ab aliis, nisi ab iis qui pacem tenent et mortificant carnem, electorum uita quadratur. Si enim districte uiuas, et pacem non teneas, uel si pacem teneas, et dissolute uiuas, non bene lapidem dolas. Sic canta in tympano, ut cantes in choro . In tympano  cantant, qui carnem mortificant. In choro cantant, qui concordiam morum seruant. Porro Biblii preparauerunt ligna et lapides. Biblos ciuitas est Phenicie, pro qua in Hebreo Gobel siue Gebal continetur, quod definiens siue determinans interpretatur. Qui enim mentes hominum fidelium ad spirituale edificium uolunt instruere, tales debent esse, ut quid faciendum sit, quid reiiciendum, sciant definire, terrenis adherentes a mundo abstrahere, abstractos instruere. Qui enim opus templi spiritualis preparant, necesse est ut prouideant, quas uirtutes in fundamento humilitatis prius ponant.



CAP. XuI. Quando factum sit templum.

Factum est igitur quadringentesimo et octogesimo  anno egressionis filiorum Isrel de terra Aegypti, in anno quarto, mense zio  edificare cepit domum Domino . Audis quod longe post egressionem filiorum Isrel de terra Aegypti, posuit Salomon fundamentum templi. Non enim quam cito mundo renuntias, edificii spiritualis templi fundamenta locas. Adhuc enim superest transitus maris Rubri, habens in se colorem sanguinis, et commotionem turbationis. Adhuc enim turbaris, adhuc et gloriaris. In pace autem debes esse, et in humilitate. In deserto autem prius reperis aquam, sed amarissimam . Dum enim peccata deseris, adhuc gemis; fit autem aqua potabilis imposito ligno crucis. Cum enim ad memoriam passio Christi reducitur,  dulcescit animus dum eidem morte Domini Saluatoris peccati remissio promittitur. Adhuc bella sustines et contradictiones, ne transeas; adhuc ollas carnium suspiras . Cum uero appropinquas ad terram promissionis, bibis aquam fluminis, aquam Iordanis, aquam dulcem, non tamen cum silentio currentem . Dum autem ex aquis Sile, que cum silentio currunt , oculos leuas ut uideas, tunc appropinquas ad montem uisionis, in quo edificii tui fundamenta ponas. Non igitur hoc facis sub Moyse, sed sub Salomone. Non etiam primo regni sui anno, sed in quarto. Anni, menses, dies et noctes humane uite sunt distinctiones. Habet enim quelibet fidelis anima moraliter annos, menses, dies, noctes, quibus designat suas  actiones. Primus igitur annus regis Salomonis super Isrel, est abiectio sui, secundus subiectio mundi, tertius eiectio diaboli, quartus dilectio proximi. In primo humiliatur, dum eligit et exoptat abiectus esse in domo Domini magis quam habitare in tabernaculis peccatorum . In secundo subiicit sibi regnum, id est, hunc mundum. In tertio eiicit hostem, id est, diabolum. In quarto, acquirit pacem, dum diligit proximum. In tribus primis materiam preparat, in quarto edificat. Nec etiam in primo mense anni, sed in secundo. Primus mensis in mensibus anni apud Hebreoserat Aprilis, secundus uero Maius. In Aprili siquidem innouatur terra: in eodem fiebat Pascha, id est, phase, quod interpretatur  transitus. Dum enim de uitiis ad uirtutes recenter transeas, dum adhuc nouellus sis in dilectione, nondum potes fundamenta templi ponere. Cum autem diligis inimicum, tunc quasi in secundo mense ponis fundamentum. Primus enim mensis in dilectione anno est diligere amicum, hoc etiam ethnici faciunt. Secundus uero, diligere inimicum. Tertius, diligere Deum. Dum ergo inimicum diligis, fundamentum templi in latum disponis. Dum diligis Deum, edificii spiritualis parietes erigis in altum . In his uero mensibus et in his annis dies et noctes possunt assignari. Habet enim anima diem, contemplationis lucem, noctem, tentationum caliginem. Istum illuminat sol indeficiens, illam luna decrescens. Hic uides Deum, ibi offendis proximum. In die rides,  in nocte ploras. Unde Ieremias: Plorans, plorauit in nocte . Mens enim, que tentationum turbine quandoque concussa dolet, exhilarata radio contemplationis postmodum gaudet. Habes nunc, carissime, fundationis tempus: restat etiam ut eiusdem templi determinetur locus, de quo in Paralipomenon manifeste dicitur.



CAP. XuII. Ubi fundatum sit templum.

Cepit Salomon edificare templum in Ierusalem in monte Moria, qui demonstratus fuerat Dauid patri eius in loco quem preparauerat Dauid in area Ornam Iebusei . Aedificanda est itaque domus Domini in Ierusalem in monte, id est, in pacifica mente, in eminentiori uidelicet hominis parte. Qui mons Moria uel uisionis nuncupatur, quia in mente pacifica Dominus  habitat, et in eadem oculo contemplationis uideri desiderat. Qui demonstratus fuerat Dauid, et quem preparauerat. Demonstratur enim manu forti, id est, bene operanti per Spiritum, preparatur ab eodem per desiderium. In area Ornam Iebusei que mundanda est uentilabro discretionis a palea uane cogitationis. Ornam illuminatus; Iesubeus, conculcatus interpretatur. Habet enim mens quandoque lumen discretionis, et lucem scientie; sed tamen adhuc conculcatur a spiritibus immundis, et implicatur secularibus curis. Cum uero Iebuseus locum aree sue Dauid regi uenderet, in qua templum Domini Salomon edificaret, non iam Iebus, sed Ierusalem nuncupatur. Mens enim, que renuntiat omnibus que possidet, conculcatore diabolo superato,  Deum quem desiderauerat, in pace uidet. Recipit ergo pro loco aree, regnum felicitatis eterne. Quia uero secundum situm loci mensurari solet quantitas edificii: ideo congruum uidetur subiungi de tribus dimensionibus templi. Habebat enim sexaginta cubitos in longitudine, uiginti in latitudine, centum autem et uiginti cubitos in altitudine . Longitudo domus est longanimitas boni operis in exsilio huius peregrinationis. Latitudo est caritas, que non tantum de prosperitate gaudet amici, sed etiam damno compatitur inimici. Celsitudo altitudinis est spes de premio eterne retributionis. Sic fit ut moraliter sis in bona operatione longus, in misericordia latus, in desiderio alius; ita scilicet ut perseuerantia duret usque ad ultimum uite finem, misericordia dilatet  manus usque ad pauperem, altitudo uero desiderii gustet eternitatis dulcedinem. In hac igitur longitudine, latitudine, altitudine parietum disponuntur diuersi ordines lapidum. In mystico siquidem disponuntur homines, in morali uirtutes. Tria enim assignamus templa, uidelicet materiale, mysticum et morale. Primum in monte, secundum in mente, tertium in congregatione. Unum de lignis et lapidibus, alterum de uirtutibus, tertium de iustis hominibus. Habes nunc utriusque templi locum et materiam, artificem et mensuram. Sed quoniam de morali templo et spirituali loqui suscepimus, idcirco ad edificationem claustralium interponentes aliquid de mystico, que restant aliquantulum latius exponendo  moraliter transcurramus. Aedificemus igitur spirituale templum, id est cor nostrum ad Deum conuersum. Habemus enim, ut supra diximus, montem in Ierusalem, locum uidelicet edificii, pacificam mentem. Habemus materiam, ligna et lapides, id est diuersas uirtutes. Habemus et artificem, intellectum rationabiliter singula discernentem. Habemus etiam mensuras longitudinis, latitudinis et altitudinis, id est, perseuerantiam boni operis in peregrinatione huius exsilii, largitatem uel latitudinem beneficii, spem desiderii. Ordo siquidem lapidum est processus uirtutum qui in altum dirigitur, dum mens de uirtute in uirtutem ad perfectionis culmen subleuatur. Ex his eriguntur templi parietes, recte uidelicet operationes. In edificio mystici templi primus  lapis Abel in ordine ponitur, a quo usque ad ultimum iustum linea iustitie protenditur. Abel interpretatur luctus siue uanitas, uel uapor seu miserabilis. Attendamus igitur interpretationem nominis ad quid respiciat, ut ipsius moralitatis diuersitas ad bene operandum mentem cogat. uanitas enim respicit ad mundum, luctus ad peccatum, uapor ad teipsum, miserabilis ad Deum. Fuge igitur, luge, attende et deprecare. Fuge mundum, quia uanitas est; luge peccatum, quia iniquitas est; attende carnem tuam, quia fragilis est, et quasi uapor ad modicum parens est . Deprecare Deum, quia miserabilis es tu, et ipse misericors et clemens est . Hic lapis primus  ponitur in porticu templi, primus enim exstitit inter patres ueteris Testamenti. Ponitur enim lapis iste in porticu morali, porticus enim templi designat moraliter renuntiationem mundi. Si hanc igitur porticum edificas, congruum est ut ad significationem nominis supradicti accedas; et sic in primis tibi placeat uanitatem mundi fugere, iniquitatem peccati defflere, fragilitatem misere carnis attendere; et quia sic miserabilis es, ad ipsum misericordem Deum questum dirigere. Hec igitur ponenda sunt super fundamentum humilitatis, disposita in latitudinem caritatis, ut omnia in caritate fiant. Habes nunc moraliter porticum, que est ante templum, renuntiationem mundi; mysticam uero, patres ueteris Testamenti. Cor autem ad Deum conuersum,  est morale templum; Ecclesia, mysticum. In hoc templo quasi primus beatus Stephanus ponitur, ut ab ipso regula iustitie dirigatur. Stephanus autem interpretatur norma nostra, sed norma nostra est regula iustitie, in qua dirigitur equalitas lapidum, id est ordo uirtutum. Secundum rectitudinem huius regule in edificio cordis tui uirtutes dispone; hoc autem facis, dum tribulationes libenter pateris, dum inimicum diligis, dum pro persequentibus fundis preces. Unde cum Stephano oculo contemplationis, iam proximus oraculo: Filium Patris ad dexteram stantem uides . uides enim stantem non quasi sedentem, sed uelut edificanti auxilium prebere uolentem. Si enim oraculum intraueris, quietum uidebis. Oraculum moraliter est contemplationis  secretum, mystice uero significat celeste regnum. In quo seraphin ponitur quasi lapis primus, quia in fundamento diuine maiestatis per amorem heret propinquus. Seraphin incendentia siue incensa dicuntur incensa ab illo igne, de quo dicitur: Qui approximant mihi, approximant igni . Hic ignis accenditur in aqua, ardet in turbine, lucet in occulto. Hic ignis est ardor dilectionis, accenditur in aqua compunctionis, ardet inter turbines tribulationis, lucet in occulto contemplationis. uidesne quomodo lapis iste in ordine suo concordet secundo lapidi et primo? Abel enim designat moraliter penitentie luctum. Stephanus patientiam tribulationum, seraphin amoris incendium. Hic est incipientium dolor, proficientium  labor, perfectorum amor. Fecit enim Salomon ostium in porticu, in templo, in oraculo . Ostium porticus mystice, ut ait Beda, sermo est propheticus; ostium templi, Christus; ostium oraculi, patrie celestis introitus. In porticu uero renuntiationis moraliter est ostium cognitio mundi; in templo conuersionis, cognitio sui; in oraculo uero contemplationis, cognitio Dei. Dum enim in te casum mundi attendis, uidelicet quod sis positus in incerto diuitiarum, in lapsu uoluptatum, in periculo dignitatum, tunc ad ostium porticus accedis. Dum uero proprie carnis attendis defectum, ortum pueritie, iuuentutis momentum, uesperam senectutis, dum hec consideras, per ostium templi transire festinas. Cum autem bonitatem Dei attendis,  bonitatem cui nichil deest; beatitudinem que nullo indiget, et accedis ad uidendum in bonitate electorum suorum, ad letandum in letitia gentis sue : dum hec facis, per ostium intrare paras oraculi spiritualis.



CAP. XuIII. De equinoctio, sub quo arcam testamenti sol in templo ter irradiabat.

Nota quoque, ut legimus, quod sol equinoctialis directis radiorum suorum lineis per illa tria ostia uidelicet porticus, templi et oraculi, arcam testamenti illuminare solebat. A sole enim intelligentie directus radius considerationis, nubes cogitationum penetrans, que discurrunt per erem meditationis,  per supradicta tria ostia illuminat arcam, id est, conscientiam. Hoc autem fit quoties equinoctium, euenire contingit. Fit autem equinoctium, cum dies noctibus et noctes diebus equales fiunt. Habet animus noctes et dies morales, prospera scilicet et aduersa, damna et lucra, tristia et leta, mentis puritatem et perturbationem, lucem contemplationis et caliginem tentationis. Dum hec animus deliberat, quasi sub equali mensura dies et noctes librat. Duo sunt autem equinoctia, uernale scilicet et autumnale. Sunt etiam anni quatuor tempora, uer, estas, autumnus et hiems. In uere intelligitur temperantia mentis; in estate feruor caritatis; in autumno tepor; in hieme torpor: tepor in mente, torpor in opere. Ab autumnali equinoctio, incipiunt crescere  noctes, a uernali dies. In hieme enim torporis crescunt caligines tentationis; in estate uero feruoris multiplicantur illuminationes contemplationis. In quorumdam autem mente fit equinoctium autumnale. Sunt namque multi quamuis tepidi, qui attendunt miseriam mundi, defectum carnis, beatitudinem eternitatis, et sic sol iustitie et intelligentie, directis per supradicta ostia radiis considerationis, illuminat arcam conscientie. Ab hoc equinoctio minuuntur dies, et noctes crescunt; quia, tepidi licet hec omnia considerent, tamen tempore tentationis recedunt. Comitatur etiam longas noctes frigus hiemis, id est, desidia mentis et corporis. Crescunt noctes, dum multiplicantur tentationes. Has noctes percurrit luna negligentie, cooperta obliuionis nube,  obtenebrata nubilo ignorantie. Sunt autem alii frigore hiemis egressi quasi in equinoctio uernali constituti, in quibus uer oritur, in quibus estas sequitur, de quibus etiam dicitur: Aestatem et uer tu plasmati ea . In uere enim omnia renouantur, in estate uero maturantur. In uere ornatur terra floribus, et in nouiter conuerso uita moribus. Ab equinoctio itaque uernali crescunt dies usque ad perfectum diem eterne beatitudinis; ab autumnali uero crescunt noctes usque ad continuam noctem eterne damnationis. Hunc diem nulla nox interpellat, illam noctem nullius lucis splendor illuminat.



CAP. XIX. De fenestris templi.

 Fecit etiam Salomon obliquas fenestras in templo . Oblique fenestre sunt doctores Ecclesie, qui, dum fideles in Ecclesia uerbo predicationis docent, quasi suscepto solis lumine, templi penetralia claritate replent. Hi siquidem oblique fenestre dicuntur esse, quia sinum mentis dilatant in dilectionem, dilatant ad compatiendum proximo, extendunt in contemplando Deo. Sunt etiam in templo cuiuslibet fidelis anime septem alie fenestre, septem uidelicet dona Spiritus sancti, que sunt spiritus sapientie et intellectus, spiritus consilii et fortitudinis, spiritus scientie et pietatis, spiritus timoris Domini. Per fenestram siquidem timoris, intrat lumen confessionis. Per fenestram pietatis, lumen condescensionis. Per fenestram  scientie, lumen circumspectionis. Per fenestram fortitudinis, exemplum bone operationis. Per fenestram consilii, radius deliberationis. Per fenestram intellectus, lumen discretionis. Per fenestram sapientie lux edificationis. Sapientia enim edificat, illuminat: per ipsam siquidem oritur in mente sol iustitie Christus Deus noster: doctrina enim et exemplo conuersationis Christus replet luce sapientie secretum cordis nostri. Audi fenestrarum obliquitatem, audi diffusam luminis claritatem. Nihil enim latet occultum in absconso mentis, quod non appareat in luce uere confessionis.



CAP. XX. De parietibus templi.

Aedificauit Salomon parietes templi intrinsecus tabulatis  cedrinis, a pauimento domus usque ad summitatem parietum, et super tabulas cedrinas induxit aurum . Mystici templi parietes sunt populi fideles, qui ad similitudinem parietum per successionem temporis sese inuicem subsequentes, quasi ordines lapidum diriguntur in altum. Fiunt autem ex marmore, decorantur tabulis cedrinis, auro superuestiuntur. In fortitudine siquidem marmoris, fides; in altitudine cedri, spes; in pretiositate auri, que uirtutes supereminet ceteras, intelligi potest caritas. Substernitur itaque firmitas fidei, ut uestiatur sublimitate spei, ut decoretur auri pretiositate; id est caritate. Teguntur autem parietes templi cedro, a pauimento usque ad summitatem parietum, quia spei perseuerantia nullum  debet habere finem in hac uita, sed a primo iusto usque ad ultimum iustum, sub tutela spei insudare debet Ecclesia bonis operibus, et studio uirtutum. Moraliter autem in spirituali templo structura parietum est processus uirtutum. Fit igitur de marmore Pario, uestitur cedro, decoratur auro. Marmor Parium candidum esse dignoscitur, cedrus odore suo serpentes fugat, aurum puritate sua metallorum omnes exsuperat species. In marmore itaque puro candorem, in cedro reperimus odorem, in auro splendorem; candorem uidelicet munditie, odorem bone fame, splendorem bone conscientie. Candor igitur in marmore est quasi munditia in mente; odor in cedro, suauitas fame procedens ex bone operationis exemplo; splendor uero in auro est  quasi puritas conscientie in animo.



CAP. XXI. De celaturis uariis, et torno.

Sed et omnes parietes templi per circuitum sculpsit celaturis uariis, et torno . Mystice parietes templi uariis celaturis sculpuntur, dum diuersis fidelibus per spiritum diuerse donationes attribuuntur, ita ut detur alii sermo sapientie, alii sermo scientie, alii gratia curationum, alii interpretatio sermonum . Sculpuntur etiam parietes cum torno, cum omnibus, que diuina Scriptura precipit, nullus fidelium contradicit, sed ex animo clamat cum Psalmista: Paratus sum et non sum turbatus, ut custodiam mandata tua ; et alius propheta: Ecce ego, mitte me .  In torno sunt, qui mandatis diuinis obediunt. Moraliter uero uariis celaturis sculpuntur templi parietes, dum per diuersa loca diuersarum rerum imprimuntur imagines, ut habeant singule uirtutes iuxta moralitatis intuitum formas sibi conuenientes. Attende igitur in quolibet loco intelligibilis templi, bouis imaginem, id est, mansuetudinem. Imprime, et alibi figuram leonis, rigorem uidelicet seuere districtionis. Imprime columbam, simplicitatis formam. Adde et turturem, id est, castitatem. Adiunge arietem, ouium scilicet ducem, id est, magistrum uerbo et exemplo precedentem turbam discipulorum. Interpone munditiam lilii, seu rosam martyrii. Habes igitur in templo spirituali diuersas celaturas, dum intrinsecus in animo uirtutum diuersitates locas. Sculpuntur  etiam morali torno, dum in uolubilitate obedientie uirtutes animi disponuntur sub predicationis ferro. Doctrina enim uerborum, potest appellari tornatoris ferrum. Tornator est in mente discretionis uigor, qui ante se dicitur habere tornum, id est, rationalem intellectum. In torno autem quatuor considerantur, ferrum, uirga, corrigia, lignum sub pede per quod instrumentum mouetur. In ferro igitur doctrina, in uirga disciplina, in corrigia animalis mortui mortificatio carnis intelligitur, in qua animus spiritualis inuolutus detinetur. Per lignum uero quod mouetur sub pede designari potest uelocitas obedientie. Cita enim debet esse obedientia et quasi sub pedibus posita, ut fiat cum humilitate et sine tarditate. Unde et in Canticis canticorum: Manus eius tornatiles,  auree plene hyacinthis . Fiunt manus tornatiles, dum affectus animi facile diuertuntur ad quaslibet operationes. Sunt auree dum affectiones animi ab omni appetitu carnalis desiderii redduntur pure. Plene sunt hyacinthis, dum estuant amore et desiderio celestis patrie. Duo uero acumina ferri, in quibus ponitur quidquid in torno uoluitur, sunt timor et amor: timor pene, et amor beatitudinis eterne. Inter hec igitur animum habemus fixum, non ita tamen quin teneat uolubilitatis sue cursum. Nota quoque quod doctrine uerbo uelut tornatoris ferro, superflua docendo resecantur. uirga uero desuper inclinans se et eleuans percutientis more disciplinam minatur. Corrigia autem ligatur in summitate  uirge, et ligno quod tenetur sub pede: hec enim carnem mortificant, et mentem domant, labor uidelicet obedientie et correctio discipline. Lignum sub pede premitur, uirga desuper minatur, quia ad obedientiam cogimur, dum discipline legibus coarctamur. A duobus acuminibus ferri animus pungitur, inter que duo ponitur: unum, ne ad seculum redeas; aliud, ut ad regnum transeas. Timor enim compellit, amor uero trahit. Inter hec itaque uoluitur, qui in torno spirituali ponitur, et dicit: Paratum cor meum, Deus, paratum cor meum . Bis dicit paratum, id est interius in mente, et exterius in operatione, intus ad cogitandum recta, foris ad faciendum utilia.



CAP. XXII. De cherubin, et palmis, et uariis picturis in parietibus templi.

Et fecit in eis cherubin, et palmis, et picturas uarias, quasi preminentes de pariete, et progredientes . Facit Salomon cherubin in parietibus templi mystici, dum quoslibet fideles Scripture precepta, in qua est scientie multitudo, docet imitari. Cherubin facit, dum fieri docet in terris, quod angeli tenent in celis, dum docet humanam creaturam, angelicam possidere uitam, dum etiam ceteros in mundo multitudine scientie precellunt, qui Deum pre ceteris diligunt. Nonne et nunc uides aliquos a seculo longe remotos, tanta scientia preditos, ut scientia secularis subdatur eis, ut non tantum uocentur ad consilia principum, sed etiam intersint negotiis regum, ut qui ceperunt dominari propriis  moribus, dominentur etiam alienis, et honorentur a personis sublimioribus? Hi sunt, qui loquuntur inter philosophos sapientiam, quorum rhetores mirantur eloquentiam. Quos enim nullis seu paucis artibus imbutos in seculo uiderunt, nunc de singulis loquentes audiunt, et ad tantam scientie multitudinem eos peruenisse cognoscunt, ut sapientibus huius mundi diuine Scripture profunditatem, et secreta celestia uerbis pandant. Palmas facit, dum spem et memoriam retributionis eterne post agonem legitime certantibus sine dubitatione habituros repromittit. Facit picturas preminentes de pariete, et egredientes, cum ad hoc electi ex bona consuetudine perueniunt, ut quid dicendum uel quid faciendum, non ab aliis sed a seipsis proferentes querant. Moraliter  uero cherubin facit in pariete, dum per spiritum scientie, qui nouit omnia prudenter disponere, uirtutes ordinat in mente, dum duabus alis a terrenis se alleuat, et duabus alis, ne oculo uane glorie uideatur, corpus uelat. Zelum quoque secundum scientiam habeat, et modum teneat, ut sciat pati penuriam et abundare, satiari et esurire , ut sit in eo multiplex supradicti angeli scientia, intus uidelicet in ordinandis ac disponendis uirtutibus, exterius in multiplicandis bonis operibus. Palmas facit, dum in conflictu uitiorum de diabolo triumphans uictor existit. In palma siquidem notatur uictoria, palma enim post uictorie finem ornamus manum uictricem. Quotidie etenim pugnamus, et quotidie uincimus, quia quotidie nobis lucta est  cum diabolo, et quotidie diabolum superamus. Tenemus itaque quotidie palmam in manu, id est, uictoriam de conflictu. Habemus etiam difficilem pugnam aduersus carnem et sanguinem, ut que nolumus aliquando ea faciamus. Sed cum, Deo annuente, uincimus, palmam in manu tenemus, et pertingimus ad uictoriam per patientiam. Scriptum est enim: In patientia uestra possidebitis animas uestras . Fecit quoque picturas uarias preminentes de pariete, et egredientes. Preminent picture uarie de pariete, et egrediuntur, dum ea, que cogitantur in animo, ut luceat lux uestra coram hominibus , opere perficiuntur. Hoc autem fit, cum apparet misericordia in effectu, benignitas in  uultu, humilitas in habitu, modestia in cohabitatione, patientia in tribulatione. Si autem uelis cognoscere effectum misericordie, ipsa est, que compatitur miseris, succurrit egenis, ex dulcedine uero benignitatis efficitur mansueta facies et mitis. Si autem fuerit animus humilis, fit et habitus exterior eidem animo similis, pannosus scilicet, abiectus, et uilis. Gestus siquidem modestie demonstrantur ex habitu conscientie, ut talis appareat foris, qualis est et intus. Effectus autem uere patientie preminet et egreditur, dum prospera et aduersa toleras cum hilaritate.



CAP. XXIII. De pauimento templi.

Sed et pauimentum domus texit auro interius et exterius in oraculo, et in templo , id est  in contemplatione coram Deo, et in actione coram proximo. Est autem mysticum pauimentum, humilis concordia fratrum, qui in spirituali fraternitate sub magisterii regula humiliter seipsos prosternunt calcandos etiam persequentibus, concordi societate, ne in dispositione pauimenti scientia, que inflat, inter fratres inequalitatis offendiculum ponat; ne in aliquo nobilitas generis scrupulum faciat elationis; ne is, qui de seculo ad monasterium aliquid de proptio attulit, remissior in labore, paratior in habitu, delicatior in uictu, honoratior pre ceteris esse uelit; sed ordinatis fratribus in pauimento benouole subiectionis, detur unicuique sicut opus unicuique fuerit, iuxta constitutum apostolice dispositionis. Texit itaque pauimentum auro prius tamen  marmoreos lapides super terram sternens, deinde uero marmori tabulas superponens abiegnas . In marmore uidelicet fortitudinem fidei, in abiete altitudinem spei, in auro pretium caritatis designans. In his igitur est ambulandum desideranti peruenire ad regnum celeste. Sed et moraliter pauimentum domus intrinsecus, et extrinsecus auro tegitur, ita scilicet ut prius marmor, ac deinde tabule abiegne superponantur. Intelligitur itaque in marmore propositi infirmitas; in abiete, desiderii proceritas; in auro intentionis puritas. Habes nunc abietem in medio cum marmore et auro, ut si quid desideres, in puritate uite firmiter conserues. Est igitur morale pauimentum, humilis eoncordia morum. Intrinsecus et extrinsecus uestitum auro, interius  scilicet intentionis puritate, exterius bonorum exemplorum splendidissima claritate. Hoc enim aurum fulget in pauimento templi contemplationis, et in oraculo pie conuersationis. Super hoc pauimentum calcas, dum in proposito et in puritate superni desiderii firmiter ambulas. Istud est, carissime, oratorium anime. In hoc oratorio si pronus ores, aurum non terram uides. Ubi est enim puritas mentis, non apparet puluis terrene cupiditatis. Nihil enim erat in interioribus templi, quod non tegeretur, ut ait Scriptura, puritate auri. Si enim respicias sursum, uides aurum, quia dum contemplaris celestia, pure diligis Deum. Dum respicis parietes, aurum uides, quia dum diligis proximum, ut pure diligas ipsum, diligis propter Deum. Nihil  erat in templo quod non tegeretur auro , quia in perfectorum mente nichil est, quod non uestiatur supereminentis dilectionis puritate. Sed quia nemo cito fit summus, et iustus initio accusator est sui , et iterum ad edificium, quod est in monte, oportet per gradus ascendere: idcirco si ad pulchritudinem tante sublimitatis ascendere, festinas, necesse est ut per gradus uirtutum pedetentim ascendas. Attende igitur dispositionem edificii materialis, ut in te disponere possis materiam et ordinem spiritualis. Erat enim in materiali edificio templi atrium exterius. Quod in libro Paralipomenon uocatur basilica grandis, in quam conueniebat uulgus . In eam siquidem adducebantur  pecudes, ut de manu populi susciperent eas sacerdotes. Erat autem et aliud atrium, quod uocabatur sacerdotum, in quo erat mare eneum positum ad abluendas manus et pedes sacerdotum . Ibidem erant luteres ad abluendas hostias, ibi altare eneum ad immolandum eas. Sequitur: Et porticus templi, in qua Salomon duas columnas ereas fixit, inde et templum, in quo mense auree, et candelabra aurea, in quo et altare aureum ante ostium oraculi positum . Erat etim in interiori domo oraculum, in quo erat arca federis, in qua erant tabule legis. Immoremur itaque in his, que prelibauimus, ut ex ipsis aliquid ad edificationem claustralium extorquere ualeamus.



CAP. XXIu. De atrio exteriori.

 Fecit Salomon basil cam grandem , id est, exterius atrium, in quo designantur corda carnalium. Qui per hoc quod in communi et simplici fide manent, ad edificium templi pertinent. Nec tamen tales sunt, ut per se hostias immolent, sed in manu sacerdotum eas offerunt, ut pro eis orent. Hostias etiam offerunt, dum ex abundantia rerum, quas possident, egentes quosque siue ministros Ecclesie offerendo pascunt. De infirmis ad Dominum clamant, dum de profundo terrene habitationis erui toto desiderio mentis exoptant. Longe a templo remoti sunt, et tamen in templum intuitum dirigunt. Auri fulgorem et pulchritudinem operis admirantur, dum uirorum sublimium uitam, quam attingere nequeunt effectu, pie deuotionis uenerantur affectu.  Sed exterius atrium moraliter designat recordationem peccatorum. Adducuntur eodem, ut sacerdotibus offerantur pecudes dum ad memoriam recordationis reducuntur motus animales. Hoc autem fit, cum animus ad memoriam reducit uitulum petulantie, hedum lasciuie, taurum superbie. Sepissime enim gaudet animus uanitate, carnis desiderio delectatur, inflatur scientia, honoribus sublimari desiderat. Offert autem hec omnia animus summo sacerdoti in manu misericordie, ut in holocaustum ponantur super contritionis altare. Intuetur etiam oculo discretionis licet longe positus  ipsius templi pulchritudinem, dum in conuersis quibuslibet per exemplum boni operis foris  apparentem attendit morum uenustatem. Ad Dominum clamat, dum pro iis, in quibus iacet, ad Dominum suspirans anhelat.



CAP. XXu. De atrio interiori.

Aedificauit quoque Salomon atrium intrinsecus tribus ordinibus lapidum politorum, et uno ordine lignorum cedri . Interius atrium uitam designat illorum, qui non tantum hostias offerunt, sed etiam immolant et occidunt. Affligunt enim carnem suam in laboribus et ieiuniis, incendunt igne tribulationis. Tres autem ordines politorum lapidum, sunt tres diuersitates hominum, uidelicet credentium, sperantium, amantium. Unus uero ordo lignorum cedri, bene operantibus per similitudinem potest assignari. Fides enim sine operibus mortua  est . Et recte politorum dicit, ut quomodo credere, quod sperare, uel diligere debeat unusquisque dignoscere possit; ne inueniatur in fide scrupulus erroris, in spe defectus terroris, in caritate offendiculum rancoris; sed poliatur fides boni operis exercitio, spes eternitatis desiderio, caritas exhibitionis obsequio. Iunge igitur lignum lapidi, cedrum marmori, fidem operi, ne sit fides ficta, spes cassa, caritas infructuosa. Dum hec igitur attendis, lapidem polis, cedrum marmori coniungis. Aedificauit etiam Salomon moraliter atrium interius tribus ordinibus lapidum politorum, et uno ordine lignorum cedri. Interius atrium, est moraliter confessio delictorum. Unus ordo cedri, est in penitentia longanimitas perseuerandi. Tunc enim cedrus coniungitur  marmori, dum penitentie perseuerantia continuatur uere confessioni. Tres uero ordines lapidum politorum in atrio confessionis, sunt tres qualitates in edificio mentis, id est, timor, dolor, pudor. Hi igitur lapides inequalitate sui sepius exasperantur, et ideo necesse est ut diligenter et artificiose poliantur. Exasperatur enim timor propter peccati magnitudinem, dolor propter multitudinem, pudor propter turpitudinem. Dum enim animus attendit turpia que gessit, dum etiam eorumdem in secreto conscientie nullo uidente perhorret recordari: non est mirum si alteri hec eadem pudor sit confiteri. Cum autem considerat, quod quamuis turpia tamen perpetrauit multa, non est mirum si multum doleat animus multis uitiorum irretitus nexibus. Cum iterum  non tantum recogitat multitudinem turpium delictorum que gessit, sed etiam magnitudinem eorum ante oculos mentis ponit, si timeat et abhorreat non est mirandum, sed summopere ne desperet est euirandum. Poliendi sunt igitur lapides, ne exasperentur per desperationem fidelium mentes. Poliendus est siquidem timor benignitate misericordie, dolor assiduitate penitentie, pudor puritate conscientie. In poliendis enim lapidibus tria sunt assignanda, scilicet oleum, lapis et manus. Infunditur enim desuper oleum, lapis durior in superficie uoluitur, manus uero lapidem premit, et premendo trahit. Benignitas itaque misericordie quasi oleum asperitatem lapidum lenit; assiduitas penitentie uelut  lapis peccatorum scrupulos terit; puritas uero conscientie quasi manus ad ultimum peccati sordes tergit. Istud est oleum spiritus, hic est lapis angularis, hec est dextra Dei Patris. Primum lenit, secundum premit, tertium trahit. Rogo ergo, benignissime Pater, ut dolorem meum lenias, animi mei timorem premas, operi manuum tuarum dexteram porrigas, iacentem erigas, erectum trahas. Dum enim: sancti Spiritus oleum infundis, cordis duritiem molliendo dissoluis. Dum uero humilitatem et patientiam filii pretendis, in nobis tumorem superbie ipsius exemplo premis . Et sic ad dextram, quam diu per exspectationem porrexisti, accedimus, ut cum electis ad dextram Patris simus. Hec igitur consideranda sunt in atrio confessionis,  ordinata sub regula iustitie, et sub funiculo predicationis. Dicitur etiam hoc atrium interius, uocatur et atrium sacerdotum. Et recte dicitur interius, quia quidquid per confessionem manifestatur, occultum debet esse sicut erat prius. Sed et atrium sacerdotum dicitur esse, quia specialiter in atrio confessionis sacerdotibus licet ministrare.



CAP. XXuI. De mari fusili in templo.

Fecit quoque mare fusile decem cubitorum a labio usque ad labium, rotundum in circuitu . Sicut superius per atrium sacerdotum moraliter designatur confessio, ita per mare eneum designari potest cordis compunctio. Sicut enim in mari eneo lauari solebant sacerdotes, ita in amaritudine compunctionis  lauantur quotidie fidelium mentes. Hoc autem uas, maris nomine meruit appellari, quia propter amaritudinem delictorum comparatur mari. Appellatur etiam eneum. Aes enim super ceteras species metalli, est ualde sonorum. Aes siquidem, quando ab aliquo tangitur, stridet, ac uelut plangentis more conqueritur. Dum enim uas compunctionis tangitur manu proprie reprehensionis, reddit tinnitum, dum emittit questum. Erat autem uas illud fusile, quod sit dum materia metalli ponitur in ignem defluens per ductum canalis ad perfectionem forme. Ignis, est ardor tribulationis; metalli materies est peccati species: quod per recordationis tractum, quasi per canalis ductum in formam uasis traiicitur, cum mens emollita per ardorem sancti  Spiritus, ad efficiendum uas compunctionis eliquatur. Erat etiam decem cubitorum a labio usque ad labium. In denario siquidem numero spes intelligitur, que laborantibus promissa datur. A labio igitur, id est, ab initio prime conuersionis usque ad labium perfecte per mortem separationis ueniam sperat, quicunque uas compunctionis intra mentis sue ambitum format. Lauat enim lacryma sordes criminis, ita dico si ponatur intra atrium uere confessionis. Et erat rotundum in circuitu, quia non tantum preterita et futura, sed et prospera, et aduersa debent irrigari fletu. Rotunditas, siquidem maris designat ambitum discrete compunctionis, que cum, ea, que ante et retro, a dextris et a sinistris sunt, respicit,  et nichil absque compunctionis amaritudine transire permittit, quid aliud agitur, nisi quod mari eneo rotunditas circumspectionis imponitur? Et altitudo eius erat quinque cubitorum. Ipsa est sublimitas quinque sensuum corporeorum. Sed, quia uarietas sensuum per diuersa mundi oblectamenta defluit, conuenienter auctoritas subiungit: Et resticula triginta cubitorum cingebat illud per circuitum  Resticula est preceptorum disciplina, qua fluxa restringimus, quoties a nostris uoluptatibus opera et cogitationes religamus. Que nimirum resticula triginta dicitur esse cubitorum, quia, cum ad triginta annorum terminum perueneris, tu qui ante in annis iuuenilibus remissior fueras, saltem cum ad perfectam etatem perueneris, fluxa uoluptatis restringas.



CAP. XXuII. De decem lateribus templi.


Fecit quoque Salomon in interiori atrio decem luteres ad abluendas hostiarum carnes . Sicut enim sacerdotes lauabantur in mari eneo, sic in luteribus hostiarum caro, ut que offerebantur, et qui offerebant mundi essent. In mari eneo manus et pedes sacerdotum mundabantur a puluere, in luteribus uero hostiarum carnes exprimebantur a sanguine, a puluere uanitatis, a sanguine uoluptatis. In mari igitur eneo, et in luteribus duas compunctionis species intelligere debemus, timoris uidelicet et amoris. In uno siquidem lauantur operationes manuum, in altero uero carnis delectationes. Sic hostie lote in lutere compunctionis, et expresse manu recte operationis, deferuntur a sacerdote, ut  accendantur super contritionis altare.



CAP. XXuIII. De altari eneo in templo.

Et pulchre altare eneum contritioni cordis simile esse dicitur, quod in contritione cordis desideria carnis flamma tribulationis accenduntur. Hoc autem altare eneum, magnitudine sui, specie metalli, positione loci aliquid designat. Erat enim amplum, quia plures sunt, qui carnis concupiscentias deflent, quam qui puritate celesti desiderii gaudent. Erat etiam eneum, quia multi sunt, qui dicunt: Mente seruimus legi Dei, carne autem legi peccati . Erat ante fores templi porticus, quia pauci sunt, qui renuntient omnibus, que possident, ut ad ostium porticus appropinquent. Porticus siquidem templi est, ut superius diximus, renuntiatio mundi. In hac  porticu due eriguntur columne, una castitatis, altera sobrietatis, ut qui mundo renuntiant, sobrie et caste Deo uiuant.



CAP. XXIX. De altari aureo, et mensa aurea, et candelabris templi.

Post porticum renuntiationis sequitur templum recte conuersationis. In hoc templo est altare aureum, est mensa propositionis aurea, sunt et candelabra de auro purissimo facta. In altari accendebantur thymiamata, in mensa panes ponebantur, in candelabris lucerne. Altare aureum, sunt corda electorum; thymiamata, bona opera: ordo thymiamatum, boni operis exemplum. Fumus qui ascendit superius, est intentio orationis, que ex affectu cordis  ad desideranda celestia tendit. Mensa uero aurea est diuina Scriptura; panes sunt apostoli siue eorum successores, ex quorum actibus tanquam ex panibus  reficiuntur fidelium mentes. Qui panes propositionis conuenienter possunt appellari, quia ad imitandum proponuntur uniuerso orbi. Decem candelabra, sunt decem legis precepta; lucerne lumen doctrine. Possunt et hec aliter dici. Sit igitur altare dilectio, mensa lectio, candelabra meditatio. Puritas auri in altari, est animus perfectus in dilectione. Puritas auri in mensa, sanus intellectus in lectione. Puritas auri in candelabris, purus affectus in meditatione, ut nichil carnale querat dilectio, nichil hereticum doceat lectio, nichil terrenum optet meditatio. In altari accenduntur thymiamata, in mensa ponuntur panes, in candelabris lucerne; thymiamata orationis, panes refectionis, lucerne cognitionis. Per orationem enim queritur Deus, per  refectionem gustatur, uidetur in lumine cognitionis. Querendo desideratur, gustatus dulcescit, cognitus amatur. Habent thymiamata odorem, panes saporem, cognitio amorem. Oratio siquidem redolet Deum, panes sapiunt, cognitio diligit. Infundit autem Deus odori suauitatem, sapori dulcedinem, amori dilectionem, ut sit odor suauis, gustus dulcis, amor delectabilis. Hec omnia debent esse in conuersione. Hec ministrantur a sacerdotibus et leuitis in templo conuersionis. Si autem oraculum intrare desideras, intra in sanctuarium Dei, ut intelligas in nouissimis eorum , eorum uidelicet qui perierunt propter iniquitatem suam, et eorum quorum mors pretiosa est in conspectu Domini . Ibi enim intelliges et premia iustorum, et penas  damnatorum. In hoc oraculo posuit Salomon arcam federis, et in ea tabulas legis. Est autem oraculum diuine reuelationis secretum. Ibi Salomon arcam posuit, et ibidem qui pacem desiderat, mentem ponit. In ea sunt tabule legis, scientia uidelicet diuine districtionis. Huc solus pontifex intrat. Sunt enim pauci, quibus reuelatur consilii diuini secretum. Hic solus ores, si solitarius esse desideras, si suauitatem quietis amas. Attende ergo ut oratio tua sit discreta et secreta, dulcis et humilis. Discreta propter idiotas, secreta propter hypocritas, dulcis et humilis appetitu, ut quod appetit diligat, nichil altum sapiens humilia concupiscat. Sit pura et tranquilla, nec quidquam commodi temporalis oratio postulet, nec tranquillitatem orationis curiositas conturbet. Si  igitur talis esse desideras, ad illud claustrum non manufactum, quod est in celis, peruenire festinas.



LIBER QUARTUS.



PROLOGUS.


Rogas, carissime, rogas, et obnixius deprecaris ut solito festinantius exsequar quod promisi. Libelli siquidem, quem Claustrum anime uocas, ultimam,  id est, quartam requiris partem, ut quasi integrum de manu nostra recipias panem. Mirum tamen est, quod de manu pauperis panem requiris, nisi forte quod panis grossior quibusdam solet esse  salubrior. Non enim habeo panem alium, nisi per ostia mendicatum, id est, per ora docentium nobis aliquando predicatum; uel de spicis in alieno agro collectis, de sententiis uidelicet in campo diuine Scripture congregatis. Sic enim uiuitur, et in talibus uita spiritus mei. Hec recordatus sum, et effudi in me animam meam . Non est mihi panis de simila ingenii subtilitate discussus, sed simplicitate eloquentie per cribrum grossioris sensus exagitatus. Non enim Grecas, aut barbaras, uel inusitatas, que turbant simplices, interposui dictiones; sed etiam ea, que ab aliis obscure dicta reperi, simpliciori stylo, et uerbis planioribus dilucidare curaui. Simplicibus itaque placere desidero, et ideo quibus eis placere ualeam uerbis, quero. Sic Christus  inter duo animalia positus, uilibus est pannis inuolutus . Ponitur Dei sapientia inter bouem et asinum, ut erudiret rudem, moneret tardum, rudem sensu, tardum intellectu, erudiret simplicitatem per humilitatem. Qui igitur inuolui se permisit in uilibus pannis, permittet forsitan, ut de eo loquar simplicibus uerbis. Similiter qui magis per stellam ostenditur, per angelum pastoribus nuntiatur, ut qui sapientibus loquebatur per signum, simplicioribus innotesceret per simplex uerbum . Nunc autem de iis, que ad claustrum non manufactum  pertinent, pro modulo imbecillitatis mee aliquid dicere ultra non differam, ut ex ipso ordine, et dilectione illius summi abbatis, et ipsorum spirituum supernorum, doceri  et instrui possit prelatorum diligentia, et humilitas subditorum. Sequar igitur post terga metentium, ne aberrare uidear a doctrina priorum.



CAP. I. De ciuitate magna Hierusalem.

Ciuitatis magne Hierusalem quedam pars adhuc in terris peregrina ducitur, quedam uero pars in celis firmiter locata stabilitur. Hec autem Hierusalem ad illam celestem quandoque transiet, in qua nemo morietur, sed in eterna felicitate sine fine uiuet. Nemo enim ad illam felicitatis eternitatem transire merebitur, nisi qui se ciuibus illius patrie bene uiuendo in seculo hoc moribus conformabit. Sed qui in hoc seculo presenti celibem uitam ducere  cupiunt, in futura uita supernis ciuibus conformes erunt. Quatuor siquidem ciuitates in diuina Scriptura fuisse perhibentur, quarum unaqueque Hierusalem nuncupatur, id est, materialis et mystica, moralis et anagogica. Materialis Hierusalem est quedam ciuitas in Iudea posita, mystica uero est Ecclesia, moralis quelibet fidelis anima, anagogica celestis patria. Prima constat ex lapidibus et lignis; secunda ex iustis et iustificandis; tertia ex uirtutibus; quarta ex angelis et hominibus. Materialis aliquando destruetur, mystica transferetur, moralis edificabitur, anagogica uero in eternum non commouebitur. Prima continet res gestas, secunda mysteriorum figuras, tertia exempla morum, quarta diuersitates celestium mansionum. Restat igitur  ut de iis, que premisimus, ad edificationem claustralium aliquid disseramus.



CAP. II. Quod Hierusalem sit in Iudea historice.

Sicut diuina Scriptura testatur, in regione Iudee Hierusalem fundata fuisse memoratur . Ferunt autem hanc ciuitatem habuisse muros et portas, uectes et seras, uicos et plateas. Iudea confessio, Hierusalem pacis uisio interpretatur. In Iudea ergo Hierusalem ponitur, quia in confessione uere fidei pax Ecclesie solidatur. Qui enim Christum confitetur esse Deum, pacem Ecclesie predicat, et in edificanda Hierusalem mystice laborat. Qui uero in confessione uere fidei, eterne Trinitatis gloriam agnoscit, et in potentia maiestatis adorat unitatem, eiusdem fidei firmitate ab omnibus  aduersitatibus Ecclesiam munit. Pulcher ordo, ut prius agnoscat, postmodum adoret, ad ultimum uero signo crucis se munire festinet. Licet enim agnoscat Trinitatem, et adoret unitatem, nisi Christum Deum et hominem esse, et post mortem a mortuis resurrexisse crediderit, Ecclesiam destruit, non munit. Non agnoscit Iudeus Trinitatem, nec gentilis unitatem, et tamen Abraham tres uidit, et unum adorauit . Confitebimur tibi Deus, confitebimur, et inuocabimus nomen tuum . Confitebimur personam Patris, confitebimur personam Spiritus sancti, sed familiarius inuocando confitebimur personam Filii, uidelicet Iesu Christi; iehsu enim, sicut dicitur, Saluator interpretatur.  Sub hoc nomine credimus Christianos esse saluandos. Si igitur aliquando homo delinquit, mirandum non est si ad hominem Deum homo delinquens securus recurrit. Ipse est enim Dei et hominum mediator, homo Christus iehsu . Ad hunc igitur Christiani recurrunt, quia per ipsum Deo se reconciliari posse credunt.



CAP. III. Item de eadem moraliter.

Moraliter Iudea confessionem peccatorum designat, in qua fidelis animus seipsum iudicans humiliter accusat. In hac siquidem Iudea Hierusalem fundata esse dicitur, quia in confessione peccati peccator penitens Deo reconciliatur. Confitebimur tibi, Deus, confitebimur, et inuocabimus nomen tuum . Per hoc quod dicit confitebimur, confessio  necessaria esse perhibetur. Quod tamen confitebimur replicat, misericordiam diuine pietatis demonstrat, et ne desperes innuit, qui iterum peccantem si peniteat, non repellit. Eamus iterum, ait Dominus, in Iudeam . In Iudeam iterum Dominus ire discipulos hortatur, ut si quis peccauerit, peniteat, et iterum peccatum humiliter confiteatur. In quacunque enin hora peccatum confitendo peccator ingemuerit, Scriptura testante procul dubio saluus erit . Attende qualiter diligit, qui toties et tam benigne peccantem recipit. Si hec attendis, Domini misericordiam cognoscis. Notus, inquit, in Iudea Deus . In Iudea Deus cognoscitur, quia in confessione peccati misericordia Dei manifeste demonstratur. Per pietatem  siquidem peccantem reuocat, per patientiam sustinens exspectat. In Bethlehem Iude Christus nascitur, sed in Nazareth nutritur, et tamen non Bethlehemites, sed Nazareus appellatur. In Bethlehem Iude Christum natum Scriptura fuisse meminit, quia per confessionem spiritualiter ad hominem Deus descendit. Nazareth flos siue munditia interpretatur. In Nazareth igitur nutritur et habitat, qui in flore munditie delectatur, et eam semper amat.



CAP. Iu. Quod multi sint, qui Iudeam et Hierusalem destruunt.

Multa sunt, que confessionem impediunt. Multi siquidem hostes Iudeam inuadunt, nec Hierusalem quietam manere permittunt. In libro siquidem Machabeorum scriptum reperi, quod rex Demetrius  Nicanorem prepositum elephantorum ducem misit in Iudeam, datis mandatis ut ipsum Iudam Machabeum caperet, et eos qui cum eo erant dispergeret. Nicanor tamen audiens uirtutem comitum Iude, sanguine iudicium facere metuebat. Quamobrem misit nuntios, ut darent dextras, et acciperent. Et cum diu de his consilium ageretur, et ipse dux ad multitudinem retulisset, omnium una fuit sententia amicitiis annuere, et congruum consilium fecerunt. Morabatur autem Nicanor Hierosolymis, et nichil inique agebat, gregesque turbarum, que congregate fuerant, dimisit. Exasperatus itaque Demetrius scripsit Nicanori, dicens grauiter quidem se ferre de amicitie conuentione, iubere tamen Machabeum citius uinctum mittere Antiochiam. uenit igitur Nicanor ad sanctissimum  templum, et a sacerdotibus iussit sibi tradi Iudam. Et extendens manum ad templum iurauit: Nisi mihi uinctum Iudam tradideritis, istud fanum in planitiem deducam, et altare effodiam . Comperit autem Nicanor Iudam esse in locis Samarie, et cogitabat die Sabbati cum omni impetu bellum committere, tamen non obtinuit consilium, ut perficeret. Cum summa autem superbia erectus, cogitauerat commune tropheum statuere de Iuda. Machabeus autem confidebat cum omni spe auxilium sibi a Deo adfuturum, et hortabatur suos ne formidarent. Singulos autem illorum armauit, non clypei et haste munitione, sed sermonibus et hortationibus. Nicanor autem, et qui cum eo erant, cum tubis et canticis  sese admouebant. Iudas uero, et qui cum eo erant, inuocato Deo per orationes congressi sunt, manu quidem pugnantes, sed corde Deum orantes. Prostrauerunt autem triginta quinque millia presentia Dei magnifice delectati; et cognouerunt Nicanorem ruisse cum suis armis. Precepit autem Iudas caput Nicanoris et cum humero manum abscissam Hierosolymas perferri; linguam etiam impii Nicanoris precisam iussit particulatim auibus dari . Patet moralis sensus. Demetrius siquidem interpretatur nimium persequens, Nicanor lucerna stans, Iudea confessio, Iudas confitens interpretatur. Quem igitur per Demetrium persequentem nimium possumus intelligere, nisi diabolum? Et quem per Nicanorem lucernam stantem, nisi mentis elationem? Nicanor  itaque elephantorum turmis preponitur, quoties incorrigibilium mentibus superbia dominatur. Ossa siquidem crurum elephantorum iuncturis carent, unde superbis assimilantur, qui a suo proposito flecti nequaquam ualent. Mittitur itaque Nicanor a Demetrio, id est spiritus elationis a diabolo. Mittitur in Iudeam, ut destruat confessionis terram, ut Iudam capiat, et eos qui cum eo sunt dispergat, ut eos scilicet, qui peccata sua confitentur, curiositate teneat, et peruersa consuetudine liget; et eos, qui confitentes consolantur, impediat, orationem et cogitationem turbet. Audiens tamen Nicanor uirtutem comitum Iude, et animi magnitudinem, sanguine iudicium facere metuebat. Habet Iudas comites, diuersas uidelicet corporis et anime uirtutes. Habet  enim comitem, cordis gemitum et contritionem. Habet socium etiam laborem et ieiunium. Habet et alios comites innumerabiles, opera scilicet penitentie, et humiliate mentis cogitationes. Contra comites ergo Iude Nicanor sanguine iudicium facere metuit, quoniam superbie spiritus huiusmodi uiribus non resistit. Hec enim sunt, que carni et sanguini contradicunt. Quamobrem Nicanor tres nuntios misit, qui dextras darent et acciperent. Tres nuntios mittit, quoties peccator in aliquo bono cogitationis, locutionis et operationis confessioni consentit. Dextras dant et accipiunt, quando inuicem bonis operibus se consentire promittunt. Et cum diu de his consilium ageretur, et ipse dux ad multitudinem retulisset, omnium fuit una sententia amicitiis annuere.  Diu consilium agitur ut Iude Nicanor reconcilietur. Hoc enim uix aut nunquam euenit, ut superbus confessioni humiliter sociari possit. Sed cum res ad hoc perducitur, ut amicitiis annuatur, tunc diem constituerunt, quo secreto inter se agerent. Inter Iudam et Nicanorem dies constituitur, quando cuiuslibet animus confitendi peccata desiderio inflammatur; dies constituitur, dum ad lucem confessionis peccator inuitatur. Et tunc secreto inter se res agitur, quando aliquis penitens peccatum humiliter confitetur. Et congruum colloquium fecerunt Iudas et Nicanor, dum peccator quod male gesserat detegit, et ille, cui confitetur, diuersos penitentie modos imponit; dum iste se humiliter iudicat, et ille ne  desperet confortat; dum alter malis, que gessit, renuntiat, alter uero bonis, que facere debeat, penitentem informat. Morabatur autem Nicanor Hierosolymis, et nichil inique agebat, gregesque turbarum, que congregata fuerant, dimisit. In Hierosolymis Nicanor manet, quando post penitentiam pacem peccator tenet, et nichil inique agit, quia ab iis, que malefacere consueuerat, in pace quiescit. Gregesque turbarum, que congregate fuerant, dimittit, quia de preteritis turbari nequit; sed ea, que prius egre tulerat post confessionem equanimiter portat. Habebat autem Iudam semper charum, et ex animo erat uiro inclinatus. Nicanor Iudam diligit, dum peccator ea que recolit, de iis que male gesserat diligenter attendit. Et ex animo inclinabatur  uiro. De iis enim, que prius erecta ceruice se fecisse recolit, humiliato mentis uertice, in confessione se postea substernit. Et Exasperatus rex Demetrius scripsit Nicanori dicens grauiter se ferre de amicitie conuentione, iubere tamen ut Machabeum uinctum citius mitteret Antiochiam. Dum Nicanor cum Iuda in bonum pacis inducitur, tunc Demetrius rex exasperatur; quia, dum peccator ad pacem confessionis redit, diabolus grauiter insurgit. Iubet ut Iudas uinctus Antiochiam citius mittatur, ut per hoc absque mora bonum confessionis impediatur. Ligari Iudam postulat, ut opus penitentie, quod confessionem sequitur, debilitare queat. Solent enim qui alios captos tenent, hoc habere consuetudinis, ut transuersis post tergum manibus eos  ligent. Per manus bonas operationes intelligere solemus. Unde scriptum est: Plaudite manibus , id est operibus. Post tergum igitur manus ligatas gerit, qui bonum opus, quod ante oculos habere consueuerat, obliuioni tradit. Hoc enim Demetrius agere non cessat, quin peccatorum funibus ligatum Iudam, id est aliquem peccata sua confitentem, a bonis operibus, si possit, expertem reddat. uenit Nicanor ad sanctissimum templum in Hierusalem, non ut conseruet, sed ut destruat pacem; et a sacerdotibus uirum sibi tradi precipit, ut eorum, ad quos confessio pertinet, confessionis uires eneruare possit. Manum contra templum iratus extendit, quia superbus ea que sunt religioni contraria facere non omittit. Nisi, inquit, tradideritis  mihi uinctum Iudam, istud Dei fanum in planitiem deducam. Imo si Iudam traderent Nicanori, non remaneret lapis super lapidem in constructione templi. Templum, inquit, Dei sanctum est quod estis uos . Si enim destrueretur confessionis uirtus, destrueretur quilibet fidelis animus. Nec remaneret lapis super lapidem, quia superbie spiritus subuerteret confessionis humilitatem. Et altare, inquit, effodiam, id est deuotionem cordis  omnino subuertam. Comperit autem Nicanor Iudam esse in locis Samarie, et cogitabat in die Sabbati cum omni impetu committere bellum. Sabbatum requies, Samaria custodia interpretatur. Loca igitur Samarie sunt  loca custodie, Sabbatum cor quietum. Cum enim aliquis in bono opere quiescit, et seipsum solerti circumspectione custodit, tunc Nicanor, id est spiritus superbie non obtinet, ut consilium perficiat, et cum Iuda die Sabbati in locis Samarie prelium committat. Erectus autem Nicanor cum summa superbia, commune tropheum cogitauerat statuere de Iuda. Commune tropheum de Iuda Nicanor statuit, quoties non priuatam gloriam, sed communem superbus de subuersione confessionis querit; dum enim peccator culpam suam defendit et excusat, tunc de Iuda Nicanor omnino triumphat. Sed dum seipsum iudicat et affligit, tunc Iudas de Nicanore triumphans humiliter uincit. Machabeus autem confitebat cum omni spe auxilium sibi a Deo adfuturum.  Non solum Iudas in presentibus spem ponit, sed etiam de futuris, Deo auxiliante, confidit, et illum securius inuocat quem futurum sibi propitium post mortem patienter exspectat. Nec tantum munitione clypei et haste socios armat, sed sermonibus optimis et hortationibus eorumdem animos informat. Nicanor autem, et qui cum eo erant, cum tubis et canticis sese admouebant. Tuba intus est uacua, et fit ex ere, metallo uidelicet ualde sonoro, signat autem seculi uanitatem. Sed ut tuba sonum reddere ualeat, necesse est, ut aliquis eam ori suo iungat, uentum attrahat et emittat. Ori suo tubam ut resonet apponit, qui per secularis eloquentie dulcedinem, aliorum fauorem querit. uentum attrahit, qui uane glorie desiderio inflatus superbit. uentum emittit ut  tuba resonet, quoties aures audientium iactantie uerbis superbus inflat. Cum tubis igitur et canticis Nicanor, et qui cum eo erant sese admouent, dum uane glorie seu iactantie mentes audientium delectatione demulcent. Iudas uero, et qui cum eo erant, inuocato Deo, per orationes congressi sunt, manu quidem pugnantes, sed corde Dominum orantes. Hec tria sunt confessori necessaria, lingua uidelicet, et cor, et manus, ut in corde contritio, in lingua sit oratio, in manu operatio. In contritione autem cordis deleat peccator culpam, in oratione petat ueniam, in operatione agat penitentiam. Et cognouerunt Nicanorem ruisse cum armis suis. In hoc bello Nicanor moritur, dum in corde culpa cognoscitur, dum lingua ueniam deprecatur, dum quod per penitentiam iniungitur,  manus humiliter operatur. Cum hoc agitur, Nicanor moritur, quia tunc superbus ad humilitatem reuocatur. Precepit autem Iudas caput Nicanoris, et manum cum humero abscissam Hierosolymas perferri; linguam etiam Nicanoris precisam iussit particulatim auibus dari. Caput Nicanoris, est intentio peruerse operationis, manus peruersum opus, lingua detractionis uerba. Caput Nicanoris amputat, qui intentionem peruerse operationis damnat. Manum abscindit, qui peruersum opus iudicat et reprehendit. Lingua preciditur, dum otiosus sermo per silentium amputatur. Lingua Nicanoris auibus particulatim dari precipitur, cum a penitente pro iis, que male gesserat, sanctorum suffragia queruntur.  Sed et aues sunt quilibet uiri spirituales. Aues enim sunt, quia remoti a terrenis sublimiter uiuunt. Huiusmodi auibus linguam diuidit, qui pro diuersis peccatis diuersas orationes fundit. Hec autem Iudas Hierosolymas perferri iussit. Nihil enim proderit, nisi pacem teneat, qui peccata precidit.



CAP. u. De iis, qui defendunt Iudeam et Hierosolymam.

Longe, frater, digressi sumus ut aliquid de confessione ad edificationem claustralium diceremus; sed nec adhuc differam quin de confessione sub breuitate aliquid dicam. Ipsa est enim initium, et finis humane conuersationis, nec ad Hierusalem mysticam, uel moralem, uel etiam celestem peruenire  poterit, qui confessione fidei, uel confessione peccati dum uixerit, et in mortis articulo carebit. Exeuntibus autem de seculo, et exeuntibus de corpore necesse est ut exeant, Iuda duce, id est confessione precedente. Primus Iudas Machabeus inter fratres ducatum tenuit . Prima tribus Iuda per turmas exercitus sui ad orientem tabernaculi federis tentoria fixit . Primus iuxta imperium Domini Iudas per turmas suas castra mouit. Primo die, Naason filius Aminadab de tribu Iuda oblationem suam obtulit . Primus inter fratres Iudas Machabeus ducatum tenuit, quia inter ceteras uirtutes confessio primatum tenet, et ducit ad salutem. Exiit, inquit, Iudas et fratres eius, et expugnabant filios Esau in terra, que ad  austrum est . Iudas exit, dum quod in corde latet, confitendo per os procedit. Et expugnat filios Esau, quando carnales affectus exstirpat bone operationis manu. Maxime autem eos, qui sunt in terra que est ad austrum, destruxit, quia eos, qui carnis desiderio feruent, citius exstinguit. Sed et fratres eius cum eo exeunt et pugnant, quoties uirtutes confessioni affines opus confessionis iuuant. At Machabeus, inquit, congregata multitudine, intolerabilis gentibus efficiebatur, et superueniens castellis et ciuitatibus improuisus succendebat eas, et opportuna loca occupans, non paucas hostium strages dabat . Iudas multitudinem congregat, quia confessio multas uirtutes sibi sociat. Et fit gentibus intolerabilis, id est uitiis  anime, et affectibus carnis. Superueniens castellis et ciuitatibus improuisus succendit eas. Castella sunt corda rebellione plena, ciuitates sunt mundane uoluptates plene uitiis, quia abundant diuitiis. In has autem superueniens Iudas improuisus intrat, quando precedente Spiritus sancti gratia, corda sublimium uoluptati dedita confessio ad humilitatem inclinat. Intrat et succendit, quia quos Spiritus sancti gratia replet, ardentes facit. Opportuna loca occupat, ut ex opportunitate locorum hostibus sine periculo superior fiat. Loca opportuna Iudas occupat, dum loca que religioni conueniunt, penitentibus assignat. Non paucas hostium strages facit, quando in confessione uitiorum multitudo succumbit. Primus exit et ultimus  a bello reuertitur, quia non tantum uoluntarios, sed etiam ad confessionem tardos exspectat, et eis in fine, sociatur. Erat, ut refert historia, Iudas congregans extremos, et hortabatur populum per totam uiam, donec uenirent in terram Iuda. Cum reuerteretur Iudas a prelio quod contra Timotheum gesserat, extremos congregare non cessat . Timotheus interpretatur beneficus. Habet enim diabolus quosdam ministros, quos dicunt esse beneficos, qui subiectos sibi in otio et uoluptate nutriunt, et eosdem peruerse uiuere permittunt, et quia hoc agitur, a quibusdam benefici uocantur. Cum autem Timotheus trans torrentem castra poneret, et Iudas ad torrentem aque ueniens appropiaret, ait Timotheus  principibus exercitus sui: Si Iudas ad nos prior transierit, non poterimus sustinere eum; si uero timuerit transire, transfretemus ad eos, et poterimus aduersus illum. Et transfretauit ad eos Iudas prior, et contrite sunt gentes . Torrentem aque Iudas prior transire non timuit, quando aliquis peccata sua confitens, ad confessionem cum lacrymis accedit. Sed utinam Timotheus aque torrentem ad Iudam transiret, ut qui uoluptuose uiuere consueuerat, cum lacrymis peniteret. Primus igitur Iudas non timet transire fluuium, et cum reuertitur, extremus sequitur exercitum. Dispersos congregat, quia diuersos animi motus ad unitatem mentis reuocat; fessos erigit, dum consolatur eos quos itineris protensi labor frangit.  Tardos increpat, et eorum pigritiam, ne ab hostibus capiantur, accusat; uulneratos ne desperent instruit, sed ad spem salutis reuocat et accendit; oneratos subleuat, et, ne succumbant oneri, uerbis et exemplis iuuat. Dispersi sunt, qui dissolute uiuunt; fessi, quibus est tedio uita Christi; tardi sunt, qui ad bene operandum, a nemine cogi possunt. uulneratos illos esse dicimus, quos diaboli spiculis percussos esse uidemus. Onerati sunt, qui sub onere longe conuersationis dolentes gemunt. Sequitur: Hortabatur autem populum per totam uiam, donec ueniret in terram Iuda. Per totam uiam populum Iudas hortari non desinit, quia peccator penitens per totam uiam orationum suffragiis incumbit, donec ad terram Iuda perueniat,  id est, in firmitate boni operis per confessionem stabilis existat. In primis tribus Iuda, sicut superius diximus, exiens de Aegypto per turmas exercitus sui ad orientem tabernaculi federis tentoria fixit. In primis castra mouit: Primo die Naason filius Aminadab princeps de tribu Iuda oblationes obtulit. Tribus Iuda in primis tentoria figit, quia qui confitetur peccata sua in misericordia Dei spem ponit. Non enim hic habet manentem ciuitatem, sed futuram inquirit . Ad orientem tentoria figere dicitur, quia in initio confessionis radio cognitionis illuminatur. Cognoscit et iudicat quod male gesserat, preuidet et discernit quod in futuro sine culpa fieri possit. In primis castra mouere  festinat, ut ad terram promissionis per gradus uirtutum peruenire queat. Primo die Naason filius Aminadab princeps de tribu Iuda oblationem obtulit, quia qui sponte seipsum offerre desiderat, ad offerendum citius accedit. Naason, serpentinus; Aminadab, pater meus spontaneus interpretatur. Serpens, ut dicitur, per angustum foramen transire nititur, ut pelle ueteri spolietur. Sic peccator per angustum foramen confessionis egreditur, ut ueterem exuat hominem, et induat nouum, qui de die in diem renouatur per confessionem: in hoc siquidem foramine districte confessionis remanere dicitur pellis, id est, gloria mundane conuersationis. Ibi enim serpentis pellis remanet, ubi per humilitatem confessionis superbia relicta iacet, et ibi pellis  relinquitur, ubi peccator a peruersa consuetudine per districtionem discipline separatur. uidesne quomodo hi, qui ad Iudam pertinent, in omni negotio primatum tenent? Audisne qualiter in libro Iudicum post mortem Iosue Iudas obtinuit principatum? Ait enim Scriptura: Post mortem Iosue consuluerunt filii Isrel Dominum, dicentes: Quis ascendet ante nos contra Chananeum et erit dux belli? Dixitque Dominus: Iudas ascendet, et ecce tradidi terram in manus eius . Iosue, saluator interpretatur. Mors Iosue, est priuatio spiritualis uite. Filii Isrel Dominum consulunt; quando ii qui Deum uidere desiderant, ducem ueniendi ad terram promissionis querunt. Quis ascendet ante nos, inquiunt, contra Chananeum, et  erit dux belli? Ascendit, qui de uirtute in uirtutem proficit. Contra Chananeum ascendere nititur, qui contra mundana negotia totis uiribus preliatur. In mundanis siquidem negotiis quotidie bellum geritur, quia de iis que mens cogitat, uel manus agit, multoties animus gloriatur. Sed ad hec expugnanda Iudas eligitur, ut quod in mundanis negotiis delinquitur, in uirtute confessionis deleatur. Iudas, inquit Dominus, ascendet, quia qui peccata sua humiliter confitetur, populum uirtutum ad terram promissionis deducet. Et ecce in manum eius terra traditur, cum terrenis desideriis uirtus confessionis dominatur. Chananeus, negotiator siue humilis interpretatur, quia animus multoties etiam de humilitate gloriatur, et efficitur longo tempore humilis, ut postea  possit fieri sublimis, mutuata humilitate pro sublimitate. Et ait Iudas Simeoni fratri suo: Ascende mecum in sortem meam . Iudas confessio, Simeon exauditio interpretatur. Qui enim peccata confitetur, necesse est ut a Domino exaudiri mereatur, ut contritionem uere confessionis sequatur deuotio fraterne orationis, et qui se in confessione coram Deo humiliat, suffragia sanctorum, et orationes fratrum sine cessatione querat. Ecce qualiter Iudas cum Simeone, id est, confessio cum fraterna oratione contra Chananeum pugnant, ut eum deleant, et terram promissionis obtinere queant. Oppugnantes ergo filii Iuda Hierusalem, ceperunt eam, et percusserunt in ore gladii, tradentes cunctam  incendio ciuitatem. Hierusalem, uisio pacis interpretatur. Est autem uera pax, et falsa pax. Oppugnant igitur filii Iuda Hierusalem, dum ii, qui peccata sua confitentur, habuisse cum fratribus seipsos accusant falsam pacem. Oppugnant et capiunt, dum qui falsam pacem tenuerant, uere paci non contradicunt. In ore gladii eam percutiunt, quando gladio doctrine uerbi Dei uitia succidunt. Tradentes, inquit, incendio cunctam ciuitatem. Incendio Hierusalem a filiis Iuda traditur, cum post confessionem cor cuiuslibet conuersi gratia Spiritus Sancti inflammatur. Sic igitur filii Iuda Hierusalem possident, edificant pacificam mentem moribus, firmant bonis operibus, et uere pacis concordiam tenent, et qui fictam pacem cum fratribus habere consueuerant,  totis animi medullis fratres ueraciter amant. Ex iis, que diximus, satis aperte coniicimus, quod quando filii Isrel exierunt de Aegypto, facta est Iudea sanctificatio eius. In exitu siquidem Isrel de Aegypto, facta est Iudea sanctificatio eius, Isrel potestas eius . Narrat propheta nobis exitum Isrelitici populi de Aegypto, ut per historialem intelligamus mysticum et moralem. Mysticus Isrelitici populi exitus est exitus totius Ecclesie de potestate diaboli. Exitus uero moralis fit, quoties per penitentiam a peccatis exuitur quelibet anima fidelis. Audis quod Iacob et Isrel de Aegypto exeunt. Sunt enim quidam, qui adhuc contra uitia luctari non desinunt; sunt et alii, qui subactis uitiis Deum uidere contendunt. Domus, inquit, Iacob de populo  barbaro . Barbarus a barba et rure dictus est. Unde Cassiodorus ponens huius dictionis significantiam dicit: Barbarus a barba et rure dicitur, qui nunquam in urbe uixerit, sed semper ut fera in agris habitasse noscatur. De populo barbaro igitur domus Iacob exire nititur, quando ab incultis moribus et a feritate cordis animus separatur. Facta est Iudea sanctificatio eius. Ne timeat qui contra uitia luctatur, quando de Aegypto egreditur, quia Iudea, id est confessio, sanctificat illum qui luctando uitia supplantat. In exitu Isrel de Aegypto, confessio iustum facit de impio. Cum uero ab Aegypto discesserit, in uia gradientem per desertum ab hostium incursione defendit. Cum autem ad terram promissionis peruenerit, incolumen custodit.  Adhuc plura libenter de confessione dicerem, nisi delicato lectori tedium inferre timuissem. Deo tamen annuente, quandiu uixero, in Iudea manens inseparabilis Iude comes ero.



CAP. uI. De Hierusalem mystice et allegorice.

Mystice Hierusalem est Ecclesia per orbem terrarum ubique diffusa. Ipsa enim Hierusalem designat Ecclesie pacem. Sub interpretatione siquidem huius nominis intelligere solemus uisionem pacis. Habet autem ciuitas ista plures inimicos, multos scilicet diuersi generis hereticos, qui non tantum Ecclesie pacem suis incursionibus turbant, sed etiam totis uiribus conantur, ut eam a statu sue rectitudinis subuertant. Sunt et huius ciuitatis  ciues et amici, quilibet uiri catholici, qui non solum hereticis uerbo contradicunt, sed etiam usque ad sanguinem certantes, eis resistere non desistunt. Multis modis Arius, Hebion, et Cerinthus, et alii heretici pacem Ecclesie suis assertionibus subuertere sunt conati. Sed contra beatus Augustinus, Hieronymus, et Ambrosius, et ceteri uiri catholici, sancti Spiritus gratia roborati, occurrerunt eis in faciem, ut defenderent Ecclesie pacem. Usque ad sanguinem Stephanus certasse legitur, qui norma nostra interpretatur. Normam siquidem iustitie Stephanus nobis proposuit, qui primus mori pro Domino non dubitauit. Mortem enim, quam Saluator pro omnibus dignatus est pati, hanc ille primus reddidit Saluatori. Lapidatur  Stephanus, crucifigitur Petrus, et impletur quod dicitur: Sequere me . Imitatur enim Petrus Christum per mortem consimilem, id est, per crucis passionem. Simon, non tantum Petrus, sed etiam Cephas appelatur. Cephas, ut quidam uolunt, caput interpretatur. Unde acephali, sine capite solent appellari. Simon uero obediens interpretatur. Sicut enim membra subiacent capiti, sic et prelatis debent obedire subiecti. Petrus uero interpretatur agnoscens. Dissolutionem Petri cognoscimus, si eius trinam negationem diligentius attendamus. Si uero attendimus Petri recordationem, scire poterimus negationis agnitionem. Recordatus enim Petrus uerbi, quod dixerat Dominus: Priusquam gallus cantet, ter me negabis, exiuit  foras, et fleuit amare . Ter Petrus Christum negasse dicitur, et ne desperet, ter utrum diligat Christum, a Christo Petrus interrogatur. Amas, amas, amas? Amo, amo, amo. Pasce, pasce, pasce. Amas Patrem, amas Filium, amas Spiritum sanctum? Amo, amo, amo, corde, ore et opere. Pasce, pasce, pasce, uita, doctrina et exemplo . Ecce quomodo discutitur Petrus, ut ei grex Dominicus pascendus tribuatur. Ecce qui ad uocem ancille prius Christum negauerat, nunc fratres confirmat; et qui mulieris uerba tolerare non potuit, pro Domino crucem portare non renuit. Sunt igitur ciues Hierusalem, qui defendunt Ecclesie pacem. In hac ciuitate, Dauid rex fuisse legitur, que tunc temporis inter ceteras  urbes sublimior habebatur . Dauid manu fortis interpretatur. In hac igitur ciuitate ille manu fortis primatum tenuit, qui mortem moriens strauit.



CAP. uII. De Hierusalem tropologice.

Quelibet fidelis anima Hierusalem dicitur, que contemptis secularibus curis meditando celestia contemplatur. Hec autem ciuitas abundat multitudine ciuium, id est, simplicium cogitationum copia, et abundantia uirtutum. Sunt etiam in hac ciuitate uiri robustissimi, uiriles scilicet affectus animi. Principatum huius ciuitatis obtinuisse dicitur Dauid manu fortis. uirtutem siquidem boni operis imitari solet multoties abundantia uere pacis. Inde est, quod post Dauid Salomon in Hierusalem regnum  obtinet , quia animus, qui bonis operibus abundat, in pace manere solet. uiuente autem Dauid, Salomon in regem ungitur, quia uigente boni operis affectu, animus quiete mentis dominatur, Unxerunt, inquit, Salomonem Sadoc sacerdos, et Nathan propheta regem in Gihon . Sadoc, iustus; Nathan, donans; Salomon, pacificus, Gihon, lucta interpretatur. In Gihon Salomon in regem ungitur, quia cum magna difficultate agitur, ut animus sibi ipsi etiam in pace dominetur, ut regat in pace subiectum populum, id est, diuersos motus carnis, et turbas multiplicium cogitationum. Salomon non ungitur, nisi quando ad culmen prelationis sublimatur. Honores, inquit, mutant mores. Tunc enim Salomon, id est, pacificus animus  unctione indiget, quia locus prelationis aut uix aut nunquam elationis tumore caret. Necesse est igitur ut Salomon ungatur, ne pellis sicca rumpatur, id est, ne populus a rege separetur, sed regentis animus humilitatis oleo molliatur. Salomon in regem ungitur, quando pacificus animus gratia Spiritus sancti fecundatur. Est autem locus sancti Spiritus, animus humilis et quietus. Pellis peruncta absque lesione patitur, ut in longum uel in altum sepius extendatur. Sic pacificus animus ad quelibet opera misericordie trahitur, si oleo uere humilitatis aliquoties perungatur. Unxerunt, inquit, Salomonem Sadoc sacerdos, et Nathan propheta. Sadoc et Nathan Salomonem in regem ungunt, quando iustitia et misericordia animum cuiuslibet potentis modestum  reddunt, ut extendi ualeat per dispensationem, ne ipse uel per iram rumpatur, uel alios a seipso separet per nimiam crudelitatis oppressionem. Et imposuerunt eum super mulam regis. Mula ex equa et asino nascitur. Unde hoc animal ex uelocitate equi, et tarditate asini naturaliter temperatur; et Deo per malum intelligimus temperantiam. Super mulam sedens Salomon in Gihon ducitur, quia necesse est ut qui ad luctam regiminis trahitur, per temperantiam moderetur. Utinam tales essent, qui in Ecclesia, primatum tenent, ut in Gihon luctantes contra uitia laborarent; ad compassionem uero fratrum uncti oleo sancti Spiritus extendi possent, ut inter Sadoc et Nathan medii incederent; et sic ex una parte iustitiam, ex alia uero misericordiam  haberent, sederentque super mulam regis, ut in omnibus tenerent modum temperantie et discretionis. Roboam filius Salomonis post mortem patris populum non diuideret, si super mulam, quam Dauid Salomoni reliquit, humilis sedisset. Si enim teneret modum, non diuideret regnum. uenit autem Roboam in Sichem. Illuc enim congregatus fuerat omnis Isrel ad constituendum eum regem. uenit ergo omnis multitudo Isrel, et locuti sunt ad Roboam, dicentes: Pater tuus durissimum iugum imposuit nobis. Tu itaque nunc imminue paululum de imperio patris tui durissimo, et de iugo grauissimo, quod imposuit nobis, releua nos, et seruiemus tibi. Qui ait eis: Ite usque ad tertium diem, et reuertimini ad me.  Iniit itaque consilium cum senioribus. Qui dixerunt ei: Si obedieris hodie populo huic, locutusque fueris ad eos uerba lenia, erunt tibi serui cunctis diebus. Qui dereliquit consilium senum, et adhibuit iuuenes, qui cum eo nutriti fuerant, et dixerunt ei iuuenes: Sic loqueris populo huic. Pater meus aggrauauit iugum uestrum, ego autem addam iugo uestro. uidens autem populus quia noluisset eos audire rex, respondit ei, dicens: Que nobis pars in Dauid? aut que hereditas in filio Isai? Reuertere in tabernacula tua, Isrel . Cum moritur Salomon, Roboam filius eius ad regnum promouetur. Congregatur etiam omnis Isrel in Sichem, ut constituat eum regem. Salomon pacificus, Roboam latitudo populi, uel impetus populi interpretatur. Tunc  enim Salomon, id est, pax in animo cuiuslibet hominis moritur, dum in qualibet mente impetus iracundie, ut regnare debeat, radicatur. Congregatur etiam omnis Isrel in Sichem, ut inclinet humerum ad laborem. Conqueritur quod ei grauissimum iugum imponitur. Sed Roboam usque ad tertium diem inducias postulat, ut interim de predictis consilium sumat. Sed impetus ire, qui nunquam maturo consilio nouit consentire, iuuenile consilium sequitur, quia iuuenilis impetus leuitatem per omnia comitatur. Tertia die populus ad Roboam rediit, sed populo Roboam dura respondit. Pater meus, inquit, cecidit uos flagellis, ego cedam uos scorpionibus . Audit populus quod antea metuebat, sed ne impetus iracundie usque ad crudelitatem procedat,  ideo fugiens quod metuit populus ab Roboam, id est, ab impetu ire, uidentium Deum simplicitas recedit, Audis quod post mortem Salomonis Roboam regnauit in Hierusalem, quia impetus iracundie illam, que diu pacem tenuerat, inhabitat mentem. In anno quinto regni Roboam ascendit Sesac rex Aegypti in Hierusalem, et tulit thesauros domus Domini, et thesauros regios, et uniuersa diripuit, et scuta aurea que fecerat Salomon, pro quibus fecit rex Roboam scuta erea . Sesac interpretatur byssus cilicii. Cilicium est uestis penitentium. Hac enim ueste se induunt, qui peccata plangere nouerunt. Byssus uero est genus panni subtilitate et mollitie delicati. Qui enim in domibus regum sunt, mollibus uestiuntur, et uoluptuosa querunt .  De cilicio igitur byssum faciunt, qui asperitatem uite in uoluptatem uertunt. Tulit autem Sesac thesauros de domo Domini, id est, secreta diuini consilii. Sed et thesauros regios abstulit, quia discretas dispensationes uoluptas dissoluit. Thesauros quos Salomon, id est pacificus animus, forsitan congregauerat, regnante Roboam Sesac rex Aegypti, id est uoluptas seculi, dissipare non cessat; scuta uero aurea sunt sacre Scripture uerba. Scuta sunt, quia uere fidei firmitatem defendunt; aurea, quia ex puritate procedunt. Que scuta, inquit, Salomon fecerat, quia quietus animus contra hereticos in pace uerba defensionis parat. Pro quibus rex Roboam scuta erea fecit. Scuta erea, sunt secularia  uerba. Scuta sunt, quia multoties ueritati resistunt; fiunt ex ere, id est, ex sonora materia secularis eloquentie. Aes enim quando tangitur, procul auditur, quia impetuosus animus cum manu reprehensionis tangitur, ad lites et iurgia prouocatur. Aurum uero, dum tangitur, non clamosa uocis sonoritate stridet, sed etiam fortiter percussum silet. Similiter animus pacificus etiam conuicio tactus, conuicium patitur tacitus. Et uniuersa, inquit, diripuit . Uniuersa Sesac rex Aegypti diripit, quia uoluptas carnis quidquid alii congregant, in usus proprios consumit.



CAP. uIII. De muro Hierusalem mystice, et moraliter.

Hierusalem mystica, id est Ecclesia, dicitur habere  diuine Scripture murum per quem repellat subtiles insidias, et apertos insultus hereticorum. Super muros tuos Hierusalem constitui custodes; non cessabunt die ac nocte laudare nomen Domini . Custodes murorum sunt doctores Scripturarum. Qui muros custodiunt, quia diuine legi uigilantes intendunt. Die ac nocte nomen Domini laudare non cessant, quoniam in prosperis et in aduersis ad Deum clamant. Hoc nomen, quod inuocant, dicitur iehsu. iehsu autem saluator interpretatur. Qui enim nomen Saluatoris inuocant, hi sunt, qui desiderant ut omnes homines salui fiant. Moraliter autem murus anime fidelis, est structura bone operationis; custodes murorum, solers custodia circumspectionum. Que in nocte negligentie  per prouidentiam uigilant, in die uero discretionis munitiones parant. Nomen Domini laudare non cessant, quia pro salute anime assiduis desideriis ad Deum clamant. Clamant ciues, clamant et hostes. Longe tamen diuersus est clamor hostium a clamore ciuium. Clamant enim Catholici, clamant et heretici. Clamauit, inquit Ieremias, cor eorum ad Dominum super muros filie Sion. Clamauit cor eorum . Quorum? hereticorum. Murus uero filie Sion sunt qui ueritatem fidei defendunt. Super muros heretici clamant, qui se dicere potiora gloriantur, quam catholice fidei doctores dicunt. Super muros clamant, quia superiores in conflictu disputationum doctoribus Ecclesie se esse putant. Clamant ad Dominum non in contritione cordis, sed  crudelitate iniquitatis. Super muros heretici sunt, dum preualent et destruunt. Cor eorum ad Dominum clamat, quando per elationem cordis diuine potentie derogat. Moraliter autem per hostes, anime carnales affectus possumus intelligere; per cor hostium, delectationem carnalium; per murum, ordinem uirtutum. Cor igitur ad Dominum clamat, quia delectatio carnis ad hoc laborat, ut ordinem uirtutum interrumpat. Hunc murum pro culpa ciuium Dominus dissipare permittit, dum uel Ecclesia hereticis, uel quelibet anima fidelis uitiis non resistit. Unde Ieremias: Cogitauit, inquit, Dominus dissipare murum filie Sion . Murum filie Sion Dominus dissipare cogitat, quandiu peccantium culpas  per patientiam portat. Cogitat et destruit, dum eos, quos patienter exspectauerat, puniendos hostibus relinquit. Nec tantum muros ciuitatis destruit, sed etiam muros turrium in manus inimicorum tradit. Unde predictus propheta: Tradidit, inquit, Dominus in manus inimici muros turrium eius . Muri turrium sunt ii, qui in sublimitate uite alios precellunt. Sunt etiam muri turrium, que supereminent alias uirtutes, discrete circumspectiones uirtutum. In manus ergo inimici muri turrium traduntur, cum uel doctores Ecclesie hereticis, uel summe uirtutes anime uitiis subiiciuntur. Cum hoc ergo agitur, absque muro Hierusalem inhabitatur. Unde dicitur: Absque muro inhabitabitur Hierusalem . Murus autem Hierusalem incolumis stare  dicitur, dum diuine Scripture uerbis Ecclesia, nullo contradicente, munitur. Stant etiam muri turrium, dum uita et moribus commendatur doctrina prelatorum.



CAP. IX. De portis Hierusalem moraliter.

Habet etiam Hierusalem portas, exhortationes uidelicet sanctorum Patrum discretas, per quas ingredimur in Ecclesiam et egredimur ad eternam uitam. Attollite, inquit, portas principes uestras, et eleuamini porte eternales, et introibit Rex glorie . Principes sunt boni uel mali doctores. Malorum porte sunt peruerse suggestiones; bonorum uero sancte exhortationes. Per istas itur in celum, per illas descenditur ad infernum. Iste grauantur, ille eleuantur. Iste eternales sunt, quia  ad eternitatem perpetue felicitatis ducunt; ille sunt porte mortis, quia perducunt ad abyssum perpetue damnationis. Per istas introibit rex glorie, per illas diabolus rex superbie. Defixe sunt in terra, inquit Ieremias, porte eius . Defixe in terra porte Hierusalem esse referuntur, quoties amore terrenarum rerum prelati Ecclesie delectantur. Et erecte sunt, quoties celestia querunt. Unde per Ezechielem prophetam dicitur: Porta, inquit, respiciebat uiam aquilonis . uia aquilonis est uita peccatoris. uiam aquilonis porta respicit, quando quilibet doctor spiritualis considerat, et reprehendit uitam peccatoris. Porta enim doctor esse dicitur, quia per ipsum ad eternam uitam recto tramite peruenitur. Sed et per portas anime  designare possumus diuersos corporis sensus. Porte enim sunt, quia per eas intrant, et exeunt, qui ciuitatem subuertunt. Exeunt et intrant, qui ciues eiusdem ciuitatis quandoque muniunt et conseruant. He siquidem porte tunc in terra defixe iacent, quando sensus corporis terrenis desideriis penitus inherent. In uectibus uero erecte pendent, quoties corporis sensus diuine contemplationi patent.



CAP. X. De portis Ierusalem ex uerbis Nehemie.

In uerbis Nehemie filii Elchie de portis Ierusalem legisse me recolo, quod huic operi ad edificationem claustralium inserere uolo. Egressus sum, inquit, per portam uallis nocte et ante fontem draconis, et portam stercoris: et considerabam murum dissipatum, et portas eius combustas igni. Et transiui ad  portam pontis, et aqueductum regis, et non erat locus iumento, cui sedebam, ut transiret: et ascendi per torrentem Cedron, et considerabam murum, et reuersus ueni ad portam uallis, et redii . Porta uallis, est uirtus humilitatis. Per portam uallis Ierusalem ingreditur, cum aliquis corde humilis ad pacem rediens, mente Deo reconciliatur. Per portam uallis egreditur, ut destructionem ciuitatis uideat, qui ruinas Ecclesie, uel lapsus anime humiliter reparare festinat. Et ante fontem draconis. Fons est origo fluminis, et diabolus initium angelice et humane defluxionis. Per fontem diabolus intelligitur. Unde diabolus deorsum fluens interpretatur. Deorsum fluit, qui a Deo corde et opere recedit. Est autem diabolus  fons draconis, id est, initium elationis. Ab ipso enim diabolo culpa superbie sumpsit exordium. Unde post elationis inundationem, ruine meruit lapsum. Draco ceteris serpentibus maior esse dicitur, quia caput superbie etiam celum tetigisse memoratur, Ante fontem igitur draconis transit, quia ruinam angeli, et lapsum hominis ad memoriam reducit. Et ad portam stercoris. Porta stercoris, est uirtus confessionis. Sicut enim per portam fimus extra ciuitatem uehitur, si per confessionem, peccati fetor a mente necesse est ut eiiciatur. Et considerabam murum Ierusalem dissipatum, et portas eius igni exustas. Murum Ierusalem dissipatum considerat, et circuit, qui lapsus carnis, et scissuras mentis diligenter attendit. Considerat portas igni exustas sensus uidelicet  corporis igne luxurie et flammis iracundie consumptos. Et transiui ad portam pontis. Pons ibi construitur, ubi de uno loco ad alterum transitur. Pontem facimus, cum penitentiam agimus. In ponte ligna ponimus, dum transeunti anime carnem subiicimus. Pontem transimus, quando de uitiis ad uirtutes transmigramus. Si uero porta fontis legitur, sicut in quibusdam codicibus scriptum reperitur, non est mirum si portam stercoris sequitur porta fontis, ut fetor criminis mundetur lacrymis. Et ad aqueductum regis. Aqueductus, est desiderium contemplandi Deum. Aqua, gratia. Aqueductus dicitur esse regis, id est, rationis suo iudicio cuncta regentis. Et non erat, inquit, locus iumento cui sedebam, ut transiret. Cum ad aqueductum regis perueniret, non erat  iumento locus, ut transire posset. Iumentum est hebetudo mentis, siue sensualitas carnis. Si igitur aqueductus regis est amor contemplationis, si aqueductus gratia sancti Spiritus, si iumentum hebetudo mentis, uel sensualitas carnis, non est mirum si sensualitas carnis tam cito non transeat ad gratiam contemplationis. Et ascendi, inquit, per torrentem Cedron. Cedron interpretatus tristis uel meror. Anima de captiuitate reducta, id est, nouiter ad Deum conuersa, in initio conuersionis merens et tristis, ascendit per torrentem compunctionis. Hic est enim ordo conueniens, ut prius defleat quod male gesserat et post ad gaudium diuine contemplationis ascendat. Et considerabam murum. Iterum considerat  murum. Murum destructum iterum considerat, qui lapsus corporis, et anime ruinas in mente per recordationem sepius retractat. Et reuersus ueni ad portam uallis, et redii. Ad portam uallis, per quam exierat, reuertitur. Per hoc enim innuitur, ut quidquid agitur, humilitatis beneficio condiatur.



CAP. XI. De seris portarum Hierusalem mystice et moraliter.

Habet Ierusalem in portis seras, auctoritates uidelicet Scripture firmas, que quod dicunt, firmiter asserunt. Lauda, Ierusalem, Dominum, lauda Deum tuum, Sion, quoniam confortauit seras portarum tuarum . Seras portarum confortat, qui quod docet, auctoritate confirmat. Laudet igitur Ierusalem Dominum, laudet Deum suum Sion, quoniam confortauit  seras portarum utriusque. Quidquid enim de Christo prophetia predixerat, auctoritas Euangelii factum fuisse demonstrat. Habent autem sere portarum clauem et pessulum. Qui clauem custodiunt, ii sunt qui Ecclesie curam gerunt. Clauis est potestas regentis. Per pessulum accipere possumus obedientie preceptum. Clauis pessulum impellit, et retrahit, quia potestas prelatorum quosdam intrare prohibet exclusos, et quosdam intus manere compellit. Nempe ingressos ne exeant prohibet; exclusos ne intrent ab ingressu potenter arcet. Moraliter autem anima in portis seras habet, quia sensus corporis, ne pateant hostibus, id est, uitiis, clausos tenet. Aperit, quoties uenienti dilecto cordis secretum pandit. Unde in Canticis dicitur: Pessulum ostii  mei aperui dilecto meo. Habet ostium hoc clauem, et pessulum . Clauem scilicet discretionem, pessulum discretionis modum. Ratio portat clauem, ut quod nocet, ab ingressu mentis arceat, quod autem decet, per clauem discretionis intrare permittat. Sed quandoque sere inueniuntur obserate, ut si dilectus aduenerit nequaquam intrare possit, et si ratio que clauem gerit accedat, intrare non ualeat, Hoc autem fit, quoties animus discretionis modum excedit. Sed tandiu ratio foris exspectat, donec, si fieri possit, pessulum tentando retrahat. Clauem discretionis apponit, monendo uertit, nec tamen animum conuertit. Cum autem intrare non ualet, qui clauem portat, necesse est ut pessulum obstinationis, discipline securis frangat; ut quod monitionibus  fieri non poterat, uiribus discipline post modum fiat. Contingit etiam quandoque, ut qui clauem portare debuit, clauem perdere sepius consueuerit. Oportet igitur ut iis, qui clauem discretionis sepius amittunt  aliquis discretus prouideat, qui de secretis eorum, cum tempus aduenerit, curam gerat.



CAP. XII. De uectibus portarum Hierusalem.

Sicut superius diximus, porte sunt exhortationes sanctorum Patrum discrete. uectes portarum, statuta eorum. uectes sunt, quia portas uehunt. In uectibus porte pendent, nec sic tamen, quin moueri possint, uectibus inherent. In uectibus porte mouentur, ut clause teneantur, uel ut aperiantur.  Similiter statuta Patrum aliquando stricte seruantur, aliquando per dispensationem temperate laxantur. Nota etiam, quod sere portis semper inherent; porte uero circa uectes mobilitatem tenent. Sic auctoritates sanctorum Patrum immobiles esse debent; statuta uero pro tempore, et loco, et persona interdum mutari solent. Possumus etiam per uectes portarum intelligere consilia Iudeorum, de quibus per prophetam dicitur: Perdidit et contriuit uectes eius . uectes eius perdidit et contriuit, quando consilia eorum ad effectum uenire non permisit. Erat eorum consilium, ut occiderent Christum. Consilium eorum perdidit et contriuit, quia quod facere cogitauerant, ad nichilum redegit. Ad nichilum redegit, quia Christus a morte resurrexit. Consilium eorum  perdidit, cum eos a terra procul eiecit. Consilium eorum contriuit, dum diuersis gentibus subiectos per diuersas regiones dispersit. Moraliter. Et contriuit uectes eius. uectes sunt quedam anime uirtutes, que portas sustinent, ne sensus corporis a sua stabilitate uacillent. uectes perdidit et contriuit, quando uirtutes uitiis sublato robore mentis diuina permissione subiecit. Sed et de uectibus alibi dicitur: Quia contriuit portas ereas, et uectes ferreos confregit . Unde Cassiodorus super psalterium. Porte, inquit, eree, sunt hominum consuetudines uitiose. uectes uero ferreos, spiritus immundos non improbe uidemur accipere. Hec enim duo metalla pro fortitudine delictorum uidentur adhibita. Sed ista uiribus hominum desperata, uirtus diuina confregit,  quando periclitantes aduentus sui lumine miserata respexit. uectes etiam in diuina Scriptura possunt accipi, quibus arca per eremum a filiis Isrel solebat deportari. Facies, inquit, uectes de lignis setim, et operies auro, inducesque per circulos, qui sunt in lateribus arce, ut portetur in eis: qui semper erunt in circulis, nec unquam abstrahentur ab eis . Arca, est Ecclesia: uectes, Ecclesie doctores. De lignis setim uectes fiunt, quod genus ligni albe spine simile esse dicunt. De lignis igitur imputribilibus uectes fiunt, id est, de uiris qui corruptioni non succumbunt. Auro uectes operit, qui uirtutem boni operis certius per exemplum proximis ostendit. uectes per circulos inducit, qui quatuor Euangeliorum uerbis mentem attentius apponit. Nec ab eis  unquam extrahitur, sed in lege Domini die ac nocte meditatur .



CAP. XIII. De uicis Hierusalem

Fertur habere predicta ciuitas uicos et plateas. uici sunt in Ecclesia continentes et coniugati. Sicut enim in materiali uico duo sunt ordines domorum, sic in uico Ecclesie sunt duo ordines, uidelicet continentium et coniugatorum. In libro Esdre scriptum reperi, quod Melchias filius Herem edificauit in Hierusalem mediam partem uici . In Ierusalem mediam partem uici edificat, qui coniugatorum legitime iura conseruat. Alteram uero partem eiusdem uici ille edificare dicitur, a quo munditia continentium per omnia custoditur. Inter hos ordines  domorum est quasi uia media, actiua uita. Per hanc igitur ambulant, qui ad celestem Hierusalem peruenire festinant. Sunt autem in Hierusalem maiores et minores uici. Maiores uici sunt actiui et contemplatiui. Minores uero ad illos pertinent, qui ex illis deriuantur, uel ipsis inherent. Sunt et in anima quidam uici morales, diuerse uidelicet uirtutum species. Sicut enim in materiali uico sunt diuersi ordines hominum, sic in uicis anime sunt diuersitates morum. Habet autem anima uicum timoris, et uicum amoris. uicus timoris descendit ad portam uallis, id est, humilitatis. uicus amoris ducit ad portam pontis, id est, ad contemplationem future retributionis. In uico timoris habitant serui et mercenarii. In uico uero dilectionis habitant, qui Patrum hereditates  exspectant. Serui pre timore pene seruiunt, mercenarii pro labore mercedem querunt, filii pro sola dilectione laborant, non ut soli hereditatem possideant, sed ut cum patre sine fine uiuant. Sed et in Ierusalem morali alii uici possunt assignari, id est, uicus sacerdotum, et uicus scuta uendentium. uicus sacerdotum, est uicus sancte exhortationis, qui ducit ad portam sterquilinii, id est, ad portam confessionis. Sicut enim fimus eiicitur per portam sterquilinii, sic etiam per portam confessionis eiicitur fetor peccati. Est etiam uicus scuta uendentium. Sunt enim quidam, qui scuta emunt, et scuta gerunt, quia in necessitate fratres defendunt. Sunt et alii, qui scuta faciunt, et scuta uendunt, quia, licet ingenium et potestatem iuuandi alios habeant, non  tamen absque pecunia fratres in necessitate iuuant. Scuta, sunt defensionis uerba. Scutum manu tenet, qui quod ore loquitur, operibus implet. Scutum contra hostes eleuat, qui in defensione pauperum auxilium pro uiribus prestat. Scuta martyres emerunt, quia pro defensione diuine legis corpora sua ad supplicia tradiderunt. Scuta Iudas Machabeus et fratres eius emerunt, quando possessiones suas pro defensione fratrum depopulandas hostibus reliquerunt. Emerunt autem Machabei scuta aurea. In historia siquidem legitur Machabeos habuisse clypeos aureos. Refulsit, inquit, sol in clypeos aureos, et resplenduerunt montes ab eis . Sunt autem clypei aurei, auxilia defensionum, que sunt absque  commistione temporalis lucri. In his igitur clypeis sol refulget, quia in puritate cordis per exemplum bone operationis iustitia clarior apparet. Et resplenduerunt montes ab eis. Montes sunt homines uita et moribus sublimes. A clypeis ergo aureis montes splendorem recipiunt, quia cum aliquis iustus bene operatur, ceteri uiri sublimes per famam bone opinionis clariores fiunt. Sed et in exercitu regis Antiochi multi fuerant, qui clypeos aureos secum habebant. Sunt autem, sicut superius diximus, aurei clypei, uerba que in defensione proximi proferuntur absque commistione temporalis lucri. Sed istorum clypei ideo aurei sunt, quia cum proximis uerba defensionis proferunt, non pro pretio, sed pro iustitia se loqui dicunt. Cum autem sol iustitie  in his clypeis resplendet, tunc ueritas apparet. Et sic montes ab eis splendorem recipiunt, quia contra eorum falsitatem montes, id est, iusti luce ueritatis clariores fiunt. Nota etiam quod in Hierusalem domus scuta uendentium esse dicitur, ne alicui, quod diximus, mirum uideatur. Ait enim Scriptura: Aedidificauit Melchias filius aurificis usque ad domum Nathineorum, et scuta uendentium contra portam iudicialem . Scuta uendunt, qui pro iustitia munera libenter accipiunt. Sed domum scuta uendentium contra portam iudicialem esse, Scriptura dicit. Illos enim, qui iustitiam uendunt, conscientia reprehendit; et contra portam iudicialem domus eorum posite sunt, quorum mens et conscientia ueritati contradicunt. Hoc autem toties  mystice, uel moraliter agitur, quoties aliquis uir ecclesiasticus cupiditate uincitur, uel quoties animus adulationis laude remuneratur. Nec mirum si in Hierusalem, id est, in Ecclesia uel in anima, istud agitur, cum econtrario in Damasco, id est, in seculo uel in seculari animo, uicus rectus et domus Iude reperiatur. Dixit enim ad Ananiam in uisu Dominus: Surge, et uade in uicum, qui uocatur Rectus, et quere in domo Iude Saulum nomine Tharsensem, ecce enim orat . Ananias, gratia Domini: Iudas, confessio, Saulus, tentatio respicientis; Tharsensis, exploratio gaudii interpretatur. Ad Saulum Ananias mittitur, quando ad eum, qui peccatum considerat, gratia penitendi tribuitur. Tentationem considerat et respicit, qui tempus et  locum, delectationem et consensum tentationis attendit. Talis in domo Iude queritur, et inuenitur, qui in domo confessionis, adhuc manens in seculo, demoratur. Ponitur autem hec domus in uico, qui uocatur Rectus. Qui enim in domo confessionis manet, procul dubio metam recte uiuendi tenet. Sed qui Tharsensis est uirum celestem in terris tolerat, ut postmodum celestis gaudii explorator fiat.



CAP. XIu. De plateis Hierusalem.

In Hierusalem platee dicuntur esse. Unde per Ieremiam dicitur, cum in lamentationibus suis de ciuibus Hierusalem loqueretur: Cum deficerent, inquit, quasi uulnerati in plateis ciuitatis . Habet igitur Hierusalem ciues bonos et malos, habet paleas et areas. Habet in horreis grana cum  paleis. In plateis Hierusalem boni sunt, sed non deficiunt, quia uanitatibus seculi dediti non succumbunt. Mali uero in plateis ciuitatis sunt, et deficiunt, quia uagi et instabiles uoluptatibus carnis non resistunt. Platee sunt uie late, que per eas gradientes ducunt ad mortem. Cum deficerent, inquit, quasi uulnerati in plateis ciuitatis. Peccata sunt quasi uulnera. Quasi uulnerati in plateis deficiunt, qui deficientes in bono a delectatione peccati non resipiscunt. Ad hoc etiam pertinere uidetur, quod in eodem scriptum reperitur: Cum deficerent, inquit, paruulus et lactans in plateis oppidi . Paruulus, est simplex et rudis populus. Lactans, est doctor carnalia predicans, Platee oppidi sunt delectationes  huius mundi. In plateis igitur oppidi paruulus et lactans deficiunt, quando prelati cum subiectis cessantes a bonis operibus, passim carnalia querunt. Huiusmodi platee quandoque lutum habent, quandoque puluere et siccitate scatent. Unde Psalmista: Et comminuam, inquit, eos ut puluerem ante faciem uenti, ut lutum platearum delebo eos . Puluis, est dissolutio humane fragilitatis, uentus superbie spiritus. uentus suo impetu puluerem subleuat, quoties aliquis uitam cuiuslibet dissoluti uerbis adulatoriis laudat. In puluere uero turbinem generat, dum dissolutas actiones impetus elationis turbat. Ut puluerem ergo inimicos suos Dauid comminuit, quando ille manu fortis actiones peruersorum dissolutas remanere permittit. Ut lutum platearum  delebo eos. Lutum in plateis, est immunditia carnis. Habet igitur Dauid inimicos, id est, luxuriantes et lubricos. Et delebo, inquit, eos. Unde? forsitan de libro uite.



CAP. Xu. De quatuor plateis Hierusalem moraliter.

Quatuor platee in ciuitate Hierusalem dicuntur esse, scilicet platea latior, et platea domus Dei. Est etiam platea ante portam aquarum, et alia platea ante portam Ephraim. De platea latiori dicitur: Et dimiserunt Hierusalem usque ad murum platee latioris . De platea domus Dei dicitur: Sedit omnis populus in platea domus Dei trementes pro peccato, et pluuiis. Et surrexit Esdras sacerdos, et dixit ad eos: uos transgressi estis, et uxores duxistis alienigenas . De platea, que est ante  portam aquarum dicitur: Congregatus est omnis populus quasi uir unus ad plateam, que est ante portam aquarum, et dixerunt Esdre scribe, ut afferret librum legis Moysi, quem preceperat Dominus Isreli . De platea siquidem porte Ephraim dicitur: Egressus est populus, et attulerunt frondes de arboribus, feceruntque sibi tabernacula unusquique in domate suo, et in atriis suis, et in atriis domus Dei, et in platea porte aquarum, et in platea porte Ephraim . Muri Hierusalem a filiis Isrel edificari dimittuntur, quando ad murum platee latioris appropinquatur. Latior platea, est secularis uita; murus platee, aduersitas uite. Inde est, quod discipuli qui erant Damasci, per murum submittentes in sporta dimiserunt  Paulum . Unde Beda super Actus apostolorum: Murus, inquit, Damasci, qui sanguinem bibens interpretatur, est aduersitas seculi. Rex Areta, qui defensio interpretatur, diabolus intelligitur. Sporta, que iuncis palmisque solet confici, fidei speique coniunctionem designat. Iuncus enim uiriditatem fidei, palma uite eterne spem significat. Si quis igitur se muro aduersitatis cinctum uideat, sportam uirtutis, quia euadat, festinus ascendat. Sedit omnis populus in platea domus Dei merens pro peccato, et pluuiis. Domus Dei, est domus conuersionis . Que plateam habere perhibetur, quoties secularibus negotiis exterius implicatur. Sed qui diu per plateam leti discurrere consueuerunt,  quandoque in eadem platea sedentes pro peccato gemunt, quia qui in domo Dei secularitati studuerant, postmodum ad se reuersi quiete mentis esse desiderant. Nec tantum pro peccato, sed etiam pro pluuiis foris stare nequeunt, sed totis desideriis animi interius esse querunt. Tempus, inquiunt, pluuie est, et non sustinemus stare foris. Pluuia, est catholica doctrina; foris enim stare non sustinet, quem doctrine spiritualis pluuia perurget. Surrexit etiam Esdras sacerdos, et dixit ad eos: uos transgressi estis, et uxores duxistis alienigenas, ut adderetis super delictum Isrel, et nunc date confessionem Domino Deo patrum uestrorum, et facite placitum eius, et separamini a populis terre, et ab uxoribus alienigenis . Ecce pluuia, id est, correptionum doctrina.  Uxores uero alienigene sunt seculares cure. Ex his confessio datur, dum culpa cognoscitur. A populo terre, et ab uxoribus alienigenis separatur, qui terrena negligit, et cui cure seculares odio habentur. Sequitur de platea, que est ante portam aquarum, in qua populus congregatur quasi uir unus, dicentes Esdre scribe, ut afferret librum legis Moysi. Porta aquarum est admonitio Scripturarum, platea peccatorum memoria. Ante portam igitur aquarum platea esse dicitur, quia per admonitionem Scripturarum peccatum ad memoriam reuocatur. In qua populus quasi uir unus colligitur, dum in unitate perseuerans, per dilectionem magistris et fratribus unitur. Et sic librum legis Moysi afferri poscit, ut per legem corrigat que contra legis precepta gessit.  Platea, que est ante portam Ephraim, ultima ponitur. Nihil enim prodest laboranti, nisi fructus operis in fine colligantur. Ephraim enim frugifer interpretatur. Initium igitur boni operis, est porta penitentis. Possumus autem hanc plateam uocare, et appellare penitentiam. Platea est, quando adhuc in ea plangimus quod deliquimus, sed in ea lutum delemus, dum per penitentiam laboramus. De platea quandoque egredimur, et ad eam quandoque reuertimur; de platea egredimur, cum a seculari uita recedimus; ad plateam uero reuertimur, cum ad ea que male gesta sunt a nobis mentem reuocamus. Egredimini, inquit, in montem, et afferte frondes oliue, et frondes myrti, et ramos palmarum, ut fiant tabernacula . In montem egredimur,  quando ad montem misericordie precibus subleuamur. Ipse est forsitan mons Oliueti. Afferte, inquit, frondes oliue, id est, opera misericordie. Oleos [imo eleos] enim Grece, misericordie dicitur Latine. Myrtus uirtutis temperatiue dicitur esse; palma uero in altum crescit. Per oliuam igitur opus misericordie, per myrtum uirtus temperantie, per palmam spes uenie. His itaque frondibus, et ramis in platea porte Ephraim tabernacula fiunt, quando predicte uirtutes a pruina torporis, et calore delectationis undique defendunt. In platea igitur, que est ante portam Ephraim tabernacula ponimus, quando quod male gessimus delentes per opera misericordie, ad spem uictorie peruenire  desideramus.



CAP. XuI. Item de quatuor plateis Hierusalem moralitas.

Moraliter per plateam latiorem possumus intelligere mentis uagationem. Platee siquidem ciuitatis, sunt delectationes uage mentis. Platea Grece, latitudo dicitur Latine. Que lata est in opere, latior in sermone, latissima in cogitatione. Cum enim quod male agimus, uerbis defendimus, tunc platee latiori appropinquamus. Graue est enim peccare, sed grauius peccatum defendere, grauissimum per delectationem peccato consentire. Cum culpa ergo defenditur, tunc platea dilatatur. Dum autem edificatur Hierusalem, et appropinquatur ad plateam latiorem, edificari ciuitas dimittitur. Et hoc fit, dum culpa uerbis excusatur.  Nemo enim edificare potest aliquem reatus sui culpam defendentem, sed cum culpa cognoscitur, tunc ciuitatis murus, id est, bonum opus edificari permittitur. In platea latiori, sicut prediximus, culpa defenditur, sed in platea domus Dei accusatur, et corrigitur. Domus Dei, est mens in qua habitat gratia Spiritus sancti. Platea domus Dei, recordatio peccati. Qui autem per hanc plateam discurrere consueuerant, nunc in ea pro peccato trementes sedent; et qui inepte letitie diu studuerant, peccatum lugent. In hac platea Esdras sacerdos, qui carnes immolat, id est, animus, qui desideria carnis in se mactat, populum increpat, quia preceptum Domini transgressus fuerat. Separamini, inquit, a populo terre et ab uxoribus alienigenis . Populus  terre, sunt terrenarum rerum concupiscentie; uxores alienigene, carnis blanditie. Ab his uero mentem separant, qui mundi concupiscentias negligunt, et blandimentis misere carnis mente contradicunt. Sequitur de platea, que est ante portam aquarum. Porta aquarum, est gratia lacrymarum. Platea uero que est ante portam aquarum, est contritio animi pro delectatione peccati. In hac platea populus congregatur quasi uir unus; populus cogitationum, qui se per diuersa sparserat, cum per contritionem in unum colligitur, secretum mentis intrat, librum legis audire desiderat, ut transgressionis culpam emendare ualeat, et in meditatione diuine legis attentus fiat. Ad plateam uero que est ante portam  Ephraim animus ducitur, quando per fructum boni operis ad spem uenie reuocatur. In platea igitur latiori nichil agimus, sed etiam Hierusalem edificare dimittimus. In platea uero domus Dei terram euertimus, et seminamus. In platea que est ante portam Ephraim fructum colligimus. Ibi tabernacula figimus, in quibus per spem misericordie frumenta recondamus. In his etiam plateis ponebantur infirmi in lectulis, ut ueniente Petro saltem umbra illius obumbraret quemquam illorum, et liberarentur omnes ab infirmitatibus suis. Infirmi sunt, qui laborant morbo peccati. Qui in plateis ponuntur, quando peccatorum suorum delectationis recordantur, ut ueniente Petro, id agnito per recordationem peccato, Petrus enim agnoscens interpretatur, saltem umbra  illius obumbraret quemquam illorum, ut intercessio eius refrigeraret animum cuiuslibet ab estu uitiorum. Hec enim est umbra, que infirmum refrigerat, ut ab infirmitatibus liberum sanitati reddat.



CAP. XuII. De iis qui templum destruunt, et de iis qui templum mundant, et renouant.

In precedenti libro de edificatione templi diximus plura; nunc autem de destructione eius quid historia dicat, breuiter audiamus. Sicut ueridica refert historia: Antiochus illustris filius Antiochi regis qui fuerat Rome obses, ascendit Hierosolymam in multitudine graui: et intrauit in sanctificationem cum superbia, et accepit altare aureum, et candelabrum luminis, et uniuersa uasa eius: et accepit thesauros occultos quos inuenit, et sublatis omnibus abiit  in terram suam. Post duos autem annos misit rex principem tributorum in ciuitates Iuda, et uenit Hierusalem, cum turba magna, et irruit super ciuitatem repente, et perdidit populum multum ex Isrel, et accepit spolia ciuitatis, et succendit eam igni, et destruxit domos eius, et muros in circuitu: et captiuas duxit mulieres et natos, et pecora possederunt: et edificauerunt ciuitatem Dauid muro magno, et firmo, et turribus firmis: et facta est illis in arcem. Et posuerunt illic gentem peccatorum, et uiros iniquos, et posuerunt illic arma, et escas . Ascendit in Hierusalem rex Antiochus, quando in Ecclesia dominatur diabolus, uel in anima carnalis appetitus. Ascendit autem in multitudine graui, id est, in abundantia delictorum, et in grauitate cuiuslibet criminalis  peccati. Intrat in sanctificationem cum superbia, quando sanctificata per confessionem elationis spiritus aperit sibi corda. Accepit altare aureum, et candelabrum luminis, id est, puritatem orationis, et lucem diuine contemplationis. Accepit uniuersa sanctificationis uasa, diuersa uidelicet uirtutum genera. Et omnia comminuit, quando uirtutum species diuersas ad nichilum redegit. Et accepit thesauros occultos quos inuenit; et sublatis omnibus abiit in terram suam. Thesaurus, est sapientie intellectus, occultus diabolo, sed notus Deo. Quem tunc diabolus inuenit, quando per iactantie uitium ceteris manifestum reddit. Sublatis omnibus in terram suam Antiochus abiit, quoties diabolus sublatis uirtutibus ad terrena desideria mentes fidelium reducit. Post duos  autem annos misit principem tributorum in ciuitates Iuda. Cupiditas tributa recipit; quia et in Ecclesia, et in qualibet anima exactiones complures agit. Cum magna turba uenit Hierusalem, ut conturbet simplicium pacem. Super ciuitatem irruit, et populum simplicium cogitationum ex Isrel perdit. Et accipit spolia ciuitatis, quando mentem uirtutum spoliat indumentis. Et eam igne succendit, dum concupiscentie flammis animum comburit. Interius destruxit domos, et in circuitu eius muros, id est, intus conscientias, et in circuitu operationes perfectas. Et captiuas duxerunt mulieres, imperfectas scilicet mentis affectiones; et natos, id est, actus earum imperfectos. Pecora eorum possident, cum  diabolus, uel carnis appetitus in potestate sua irrationabiles animi motus retinent. Et que filii Isrel custodire consueuerant, Antiocheni mactant et manducant. Ciuitatem Dauid edificant, dum mentem cuiuslibet manu fortis, id est, bene operantis, in contrariam partem mutant. Muro magno et turribus firmis muniunt, dum peruersa opera et eorum defensiones in circuitu ponunt. Et facta est illis in arcem, id est peruerse mentis elationem. Et posuerunt illic gentem peccatorum, et uiros iniquos, in anima scilicet gentem uitiorum, in Ecclesia uero hereticos Christiane fidei, graues inimicos. Et posuerunt illic arma, et escas. Arma, sunt defensionis uerba, esce, delectationes terrene. Huiusmodi cibis arcem muniunt, qui terrenis delectationibus mentem pascunt.  Sed et rex Antiochus ire uolens in Persidem reliquit hominem Lysiam nobilem de genere regali super negotia regia: et mandauit ei de omnibus que uolebat, et de habitantibus Iudeam et Hierusalem ut mitteret ad eos exercitum ad conterendam uirtutem Isrel, et reliquias Hierusalem . Et congregauit Lysias electorum uirorum sexaginta millia, et equitum quinque millia; et uenerunt in Iudeam, et castra posuerunt in Bethoron. Et occurrit illis Iudas cum decem millibus uiris, et commiserunt prelium, et ceciderunt de exercitu Lysie quinque millia uirorum. uidens autem Lysias fugam suorum et Iudeorum audaciam, abiit Antichiam . Lysias ab Antiocho ad destruendam Iudeam et Hierusalem mittitur, quando spiritus luxurie ad subuertendam confessionis  pacem a diabolo destinatur. Lysias enim generans interpretatur. Luxuria siquidem plures filios generat, quia diuersos motus carnis ex se quotidie creat. Et uenerunt Iudeam, et castra posuerunt in Bethoron: ueniunt in Iudeam, dum ingrediuntur confessionis terram, et in Bethoron castra ponunt, quia per iram terram confessionis inuadunt. Bethoron enim domus ire interpretatur. Est autem Bethoron superior, ira prelatorum; et Bethoron inferior, ira subditorum. Quamcunque istarum alienigene obtineant, terram confessionis turbant. Et occurrit illis Iudas cum decem millibus uiris. Iudas exercitui Lysie cum decem millibus uiris occurrit, quando confessio fulta decem preceptis legis, diuersis luxurie motibus uiriliter resistit. Et commiserunt prelium, et ceciderunt de exercitu  Lysie quinque millia uirorum. Iudas cum exercitu Lysie prelium committit, cum mens totis uiribus luxurie contradicit. Et sic de exercitu Lysie quinque millia occumbunt, dum quinque sensus corporis in ore gladii confessioni succumbunt. uidet autem Lysias suorum fugam, et Iudeorum audaciam, abiit Antiochiam. Antiochiam Lysias abiit, quia luxuria diuitiarum abundantiam querit. Antiochia enim, paupertatis silentium interpretatur. Ibi paupertas silere dicitur, ubi diuitie dominantur. Postquam Iudas missum ab Antiocho fugauit Lysiam, et ille uictus abiit Antiochiam. Dixit Iudas ad fratres suos: Ecce contriti sunt inimici nostri; ascendamus nunc mundare, et renouare sancta. Et ascenderunt in montem  Sion, et uiderunt sanctificationem desertam, et altare profanatum et portas exustas, et in atriis uirgulta nata sicut in saltu, uel in montibus, et pastophoria diruta: et sciderunt uestimenta sua, et planxerunt planctu magno . Iudas fugato Lysia, id est, destructa luxuria, et contritis hostibus, luxurie scilicet operibus, in montem Sion ascendit, dum uera confessio per gradus uirtutum sublimia querit. Ascendit mundare sancta, et renouare. Cor mundum crea, inquit, in me, Deus, et spiritum rectum innoua in uisceribus meis . A uitiis munda, uirtutibus innoua. Et uiderunt sanctificationem desertam. Sanctificationem desertam conspicit, qui sanctitatem mentis a Deo derelictam esse cognoscit. Templum enim, sicut in eodem libro dicitur, luxuria, et comessationibus  gentium erat plenum, et scortantium cum meretricibus sacratisque edibus mulieres se ultro ingerebant . Templum luxuria plenum esse dicitur, dum luxurie cogitationibus uoluptuosis animus delectatur. Comessationes uero in eo fiunt, dum uitia carnis inuicem diuersis delectationum ferculis mentem pascunt. Scortantes cum meretricibus in eo habitant, dum uitia carnis cogitationibus animi concordant. Sacratis edibus ultro se mulieres ingerunt, dum mollities et blandimenta carnis in secreto mentis sese licenter abscondunt. Altare profanatum, et plenum illicitis esse legitur, dum mens ea desiderat et exoptat, que in lege diuina prohibentur. Porte combuste iacent, dum sensuum aditus ardenti desiderio succensi, ineuntibus uitiis omnino  patent. uirgulta uero in atriis nata sunt illicita desideria, que sicut uirgulta nullo colente crescunt, sic in animo sponte surgere non desinunt. Pastophoria diruta, sunt mentis secreta, ab alienigenis, id est, a spiritibus immundis destructa. Pastophoria siquidem, sunt cellule in intimis gazophylaciorum facte, aut thalami in quibus habitant templorum prefecti. Hec igitur Iudas a predictis immunditiis purgat, et quotidie renouare non cessat.



CAP. XuIII. Quod Iudas ordinauit uiros, ut pugnarent aduersus eos qui erant in arce, donec sancta mundarent.

Ordinauit Iudas uiros, ut pugnarent aduersus eos qui erant in arce, donec sancta emundarent . Per arcem possumus intelligere mentis rationem,  quam toties alienigene possident, quoties uitia menti dominantur, ut eam a uirtutibus alienent. Mirum est tamen quod filii Isrel Hierusalem obtinent, alienigene uero dominantur in arce, et in eadem potestatem habent: et nisi Apostolus questionis nodum solueret, dubitaret forsitan aliquis qualiter hoc fieri posset. uideo, inquit Apostolus, aliam legem in membris meis, repugnantem legi mentis mee, et captiuantem me in lege peccati . Ecce alia est lex in membris, et alia est lex mentis. Caro enim concupiscit aduersus spiritum; spiritus autem aduersus carnem  Sic aliquando alienigene dominantur in arce; et multi etiam de populo, qui aduersantur Iude, manent in ciuitate. Multa  enim cum ipsa confessione in mente sunt que nocent, et tamen expelli non possunt. Multa etiam ex mala consuetudine procedunt que rationi non obediunt, sed quadam assiduitate rationem uincunt. Similiter Ephraim Chananeum, qui habitat in Gazer non expulit, usquequo Pharao rex Aegypti Gazer cepit, et eam filie sue in dotem dedit  Ephraim, fructificans; Pharao, dissipans; Chananeus, motus; Gazer, constructio interpretatur. Cum iis igitur, qui fructum boni operis colligunt, motus carnis habitare non desinunt, sed eis sub tributo seruiunt, quandiu filii Ephraim ciuitati dominantur et presunt. Sed cum Pharao rex Aegypti Gazer, id est, animam uirtutibus constructam capit et dissipat: omnes, qui in ea habitant, id est, uirtutes  anime, trucidare non cessat. Et dedit eam filie sue in dotem . Filia Pharaonis regis Aegypti, est lex peccati. Gazer igitur Aegypti rex in dotem filie sue tribuit, quando lex peccati animam carnaliter uiuentem in dotem sibi conscribit, et sic Gazer filie Pharaonis in dotem tribuitur, quando constructio corporis et anime, legi peccati subiugatur. Sed et in Hierusalem Iason frater Onie, gymnasium et ephebiam edificauit sub arce. Cum enim suscepisset Antiochus regnum, qui Nobilis appellabatur, ambiebat Iason frater Onie summum sacerdotium. Aditoque rege Antiocho promisit ei argenti talenta trecenta sexaginta, super hoc promittebat et alia centum quinquaginta, si potestati eius concederetur gymnasium et ephebiam sibi construere, et eos,  qui in Hierosolymis erant, Antiochenos scribere. Quod cum rex annuisset, et obtinuisset Iason principatum, statim ad gentilem ritum contribules suos transferre cepit, et ausus est sub ipsa arce gymnasium constituere et optimos quosque epheborum in lupanaribus ponere . Ambiebat, inquit, Iason frater Onie summum sacerdotium. Extunc ira tua, Domine, extunc uenale sacerdotium, extunc et nunc. Adhuc enim Iason est in Ecclesia cum Onia: adhuc precibus et pretio quorumdam celebratur electio. Qui hoc ordine in Ecclesia magistri fiunt, gymnasium et ephebiam in Hierusalem, id est, in Ecclesia, quandoque construunt. Gymnasium, est domus in qua fieri solebant ludi gentilium. Gymnasium in Isrel edificant prelati, qui inter fratres secularia  narrant: qui cum suis exhortationibus auditores ad fletum mouere deberent, ad risum mouent. Ephebiam uero in Isrel constituunt, qui secum personas suspectas et notabiles habere non erubescunt. Eos, qui in Hierosolymis sunt, Antiochenos uolunt scribi, quia diuites esse cupiunt, et uideri. Qui ante conuersionem seculi cum paucis ire consueuerant, nunc in multitudine magna et apparatu copioso curias frequentant, et per hoc simplicibus datur intelligi, quod paupertas non conueniat prelationi. Moraliter autem Iason desiderans interpretatur. Gymnasium uero est locus, ubi gentilium ludi antiquitus solebant fieri. Ephebia est lupanar, ubi ephebi solebant poni. Ephebi, sunt uiriles affectus animi, quos  Iason assensu regis Antiochi in lupanaribus ponere statuit, quia carnale desiderium eosdem affectus instinctu diaboli libidini quandoque substernit. Gymnasium uero Hierosolymis edificant, qui leues et instabiles animo curiositatis lusibus exsultant. Antiocheni scribi desiderant, qui diuitiarum copiis abundant. Ecce et in arce et sub arce sunt qui Iude, id est, confessioni contradicunt. Ordinauit Iudas, sicut superius diximus, uiros, qui pugnarent aduersum eos, qui erant in arce, donec sancta emundaret . uiri, sunt uiriles affectus animi, qui aduersum eos qui sunt in arce pugnant, quando uirtutes uitiis uiriliter repugnant: Iudas igitur ad pugnandum uiros ordinat, dum uera confessio suis in locis uirtutes ordinate locat. Ponit igitur in primo  loco timorem pene, in secundo dolorem culpe, in tertio laborem penitentie, in quarto fructum eleemosyne. Sed, ne desperet, adiungit spem uenie timori, consolationem dolori, retributionem labori, eleemosyne fructum uisitationi pauperum. Adiungit etiam ieiunium compunctioni, uigilias orationi, lectionem meditationi. Et sic in circuitu Iudas arcem obsidet, donec ab immunditiis mentem confessio purget.



CAP. XIX. De Iuda, et fratribus eius Simone, Ionatha, Ioanna et Eleazaro.

Postquam Iudas missum ab Antiocho fugauit Lysiam, dixit Iudas ad fratres suos: Ecce contriti sunt inimici nostri. Ascendamus nunc mundare sancta, et renouare . Fratres Iude quatuor dicuntur  esse, id est, Simeon et Ionathas, Ioanna et Eleazarus. Hi quinque sunt filii Mathathie, Mathathias interpretatur donum Dei, Iudas confitens, Simon obediens, Ionathas columna dans, Ioanna Dei gratia, Eleazarus Dei auxilium interpretatur. Hi autem filii Mathathie sunt, qui ex dono Dei hec omnia procedunt. Iudas igitur mundat, Simon edificat, Ionathas renouat, Ioanna ornat, Eleazarus protegit et conseruat. Iudas templum mundat, quia confessio mentem a uitiis purgat. Simon edificat, quia ad hoc obedientia laborat, ut edificium boni operis in altum crescat. Ionathas sancta renouare non desinit, quia columbina simplicitas edificat, quod calliditas antiqui hostis, id est diaboli, quotidie  destruit, et in primo homine dextruxit. Ioanna faciem templi coronis aureis ornat, quia notitiam uictoriose mentis Dei gratia moribus commendat. Sed hec omnia nichil proficiunt, nisi per Eleazarum, id est, auxiliante Deo et ordinante fiant. Si enim quod agis non Deo, sed tibi ascribis, non edificas, sed subuertis. Et elegit Iudas sacerdotes sine macula uoluntatem habentes in lege Dei: et mundauerunt sancta, et edificauerunt domum intrinsecus: et edem, et atria sanctificauerunt, et fecerunt uasa sancta noua: et intulerunt candelabrum, et altare incensorum, et mensam in templum. Et obtulerunt sacrificium super altare holocaustorum nouum . Sacerdotes sine macula Iudas eligit, quando uirtutes, que in ara cordis ministrant, immaculatas reddit. Qui in lege  Dei uoluntatem habent, quia aliter medullatum sacrificium non offerrent, et mundauerunt sancta, id est deuotionem mentis, ab omni malitie culpa. Et edificauerunt intrinsecus domum, ipsam uidelicet conscientiam, diuersis qualitatibus morum. Et sanctificauerunt edem et atria: intus mentem, et exterius opera. Et fecerunt uasa noua sancta. uasa noua sancta faciunt, qui in nouitate conuersionis, iuxta preceptum noui hominis, id est, Christi, corda sua componunt. Et intulerunt candelabrum, et altare incensorum, et mensam in templum. Per candelabrum possumus intelligere Dei uerbum; per lumen candelabri, doctrinam uerbi; per altare incensorum deuotionem orationum, non suauem fumum adulationum; per mensam, diuine Scripture memoriam.  Sicut enim aliquis in iis, que ponuntur in mensa reficitur, sic animus iis, que ad memoriam reducit, quasi diuersis ferculis saginatur. Et obtulerunt sacrificium super altare holocaustorum nouum. Super altare holocaustorum nouum sacrificant, dum in contritione cordis, carnis desideria mactant. Hec igitur mentem renouant, et ab immunditiis pollutam purgant. Qui igitur in hac ciuitate Hierusalem, id est, in pace manent; qui Iudam, id est, confessionem ducem pre ceteris habent; qui templum, id est, animum a uitiis mundant, et que destructa sunt quotidie restaurant: credo si non deficiant, quod ex hac Hierusalem ad celestem sine mora transibunt.



CAP. XX. De celesti Hierusalem.

 Illa superna ciuitas, que Hierusalem dicitur, inexpugnabili muro perfecte securitatis undique munitur. In hac ciuitate duodecim porte sunt, per quas beatorum anime ad illud claustrum non manufactum, quod est in celis, festinant introire. Ex singulis margaritis singule porte fiunt, quoniam per unitatem fidei, et puritatem mentis ad celestem patriam iusti peruenientes intrabunt. Platee eius auro mundo, et lapidibus pretiosis sternuntur, quoniam nichil in ea, nisi puritas inuenitur. Per omnes uicos eius alleluia canitur, quia ubique per eam diuine laudis gloria predicatur . In hac ciuitate Hierusalem que interpretatur uisio pacis, fundatur claustrum perfecte beatitudinis. Hoc claustrum  habere dicitur firme stabilitatis quadraturam, equitatis latera, perseuerantie bases, columnas uirtutum, diuine protectionis capitella. In hoc claustro angelorum conuentus residet, et in eo perfecte caritatis ordinem tenet. Ibi diuersis angelorum spiritibus diuersa commendantur officia, singulis singula. Sunt enim ibi angeli, archangeli, throni et dominationes, principatus et potestates, uirtutes, cherubin et seraphin. Huic angelorum conuentui Deus Pater omnipotens abbatis more preponitur. Hic conuentus per sapientiam Filii  more prioris regitur, et Spiritus sancti gratia moderatur. Ad hoc claustrum iusti relictis omnibus que possident, peruenire properant, ut in eo perfecte religionis  habitum, id est immortalitatis et innocentie uestem sumant. Adhuc tamen in locis ad hoc deputatis exspectant, donec ad illud magni iudicii capitulum peruenire queant, ut ibi recepturi uestem perfecte religionis audiant: uenite, benedicti Patris mei, percipite regnum quod uobis paratum est ab origine mundi .



CAP. XXI. De pace que in celesti Hierusalem est.

Sicut superius multoties diximus, Hierusalem uisio pacis interpretatur. Pacem tamen multi uident, qui ad eam peruenire non ualent. Inquire pacem, inquit, et persequere eam . Amissam quere, fugientem sequere. Quere eam in seculo, sequere eam in futuro. Et nisi eam in presenti quesieris, in futuro procul dubio non habebis. Si queras quomodo  modo pacem sequi debeas, audi Iesum, qui ad celos ascendens, pacem discipulis reliquit, ut euangelista Ioannes de eo attestatur, dicens: Pacem meam do uobis, pacem relinquo uobis. Non quomodo mundus dat, ego do uobis . Audis si attendis esse duo genera pacis. Unam quam dat Christus, alteram quam dat mundus. Pax mundi est, ut a Deo recedas, et diabolo consentias. Pax uero Christi est, ut expellas diabolum, et diligas Deum. Pax mundi est, ut tibi mundus, et tu mundo placeas, ut sic satiatus terrenis uoluptatibus, inferni cruciatibus in eternum succumbas. Pax Christi est, ut aduersa mundi usque ad mortem patienter toleres, ut sic post mortem future uite felicitatem securius exspectes. Hic in pace in idipsum dormies, et requiesces  . In pace in idipsum dormit, et requiescit, qui nunquam a quiete mentis recedit. Sed quia in hoc seculo non potest hoc fieri, ideo iis, qui in celesti Hierusalem manent, poterit assignari. Ibi enim est pax eterna ab eterno Patre. Hec est Hierusalem, que uisio pacis interpretatur, ciuitas cuius participatio eius in idipsum . Scire debemus quod ista, que nunc agitur Hierusalem, continet indiscretos populos, illa recipit sine dubitatione perfectos. Ista contrarietatibus, illa iugi securitate letatur. Illa plena est lacrymis penitentium, illa nescia lacrymarum. Participatio eius in idipsum esse dicitur, quia qui illa perfecta beatitudine participant, nunquam sue rectitudinis statum  mutant, et cum Deo, qui idem ipso est, et anni eius non deficient , incommutabili stabilitate semper manent. Nec spiritus ibi in malo carni consentiet, nec in bono caro spiritui contradicet. Nec erit ibi diminutio uel augmentum corporis, seu finis etatis. Puer ibi in iuuenem non crescet, nec aliquis iuuenis senescet. Non erit ibi senectus, nec senectutis defectus. Nemini conferet ibi timor pallorem, uel ira ruborem, nec labor sudorem, nec infirmitas dolorem. Nec mirum si ii, qui cum incommutabili Conditore permanent, formam incorrupte perfectionis semper habent.



CAP. XXII. Quod Hierusalem celestis sicut mystica uel moralis esse dicitur in Iudea.

Hec autem Hierusalem celestis sicut mystica uel  moralis, in Iudea esse dicitur, quia Iudea non tantum confessio, sed etiam laudans interpretatur. Laudans inuocabo Dominum, et ab inimicis meis saluus ero . Laudans Dominum inuocat, qui eum pro suis excessibus humiliter rogat, qui in omnibus laudem Deo tribuit, nec aliquid suis meritis ascribit, quia humilitas illuc uolens ascendit, unde superbia nolens cecidit. Laudabo igitur nomen Dei cum cantico, et magnificabo eum in laude. Et placebit Deo super uitulum nouellum cornua producentem et ungulas . Laudabo nomen Dei cum cantico, id est cum dilectionis modulo; et magnificabo eum in laude. In laude Deum magnificat, qui opera potentie et misericordie eius mente diligit, et ea ceteris ad laudem Creatoris narrat. uitulus autem nouellus  est quilibet nouiter conuersus, qui Deo seipsum immolat, quando carnis sue lasciuiam ieiuniis et orationibus mactat. Cornua producit, dum contra uitia defensionis uires sumit. Producit ungulas, dum processibus boni operis adiungit circumspectiones discretas. uitulus est animal mundum, ruminat et ungulam diuidit; sic nouiter conuersus prius mente cogitat et retractat, et quid faciendum uel quid non faciendum sit postea discernit. Super sacrificium autem uituli nouelli, cornua et ungulas producentis, placet Domino sacrificium laudis. Sacrificium, inquit, laudis honorificabit me: et illic iter, quo ostendam illi salutare Dei . Est autem sacrificium pecudis, est et sacrificium laudis. Sacrificium pecudis, est afflictio mortificate carnis. Sacrificium  laudis, est affectus humiliati cordis. Qui enim Dominum laudat, seipsum humiliat, et Deum honorat. Et illic iter ad Deum, quia per humilitatem itur ad celestem Hierusalem. Quo ostendam illi salutare Dei. In Hierusalem siquidem celesti ostendetur laudantis salutare Dei. Per humilitatis etenim uiam reuertimur ad celestem patriam. Hoc itinere gradiebatur Iacob, cum de Mesopotamia Syrie rediret ad terram Chanaan, et fugiens Laban auunculum suum, et timens Esau fratrem suum, transiuit uadum Iacob. Traductisque omnibus que ad se pertinebant, remansit solus. Et ecce uir luctabatur cum eo usque mane. Qui cum uideret quod eum superare non posset, dixit ad eum: Dimitte me, iam enim ascendit aurora. Respondit: Non dimittam te, nisi benedixeris mihi. Ait  ergo: Quod est nomen tuum? Respondit: Iacob. Ait ille: Nequaquam, inquit, Iacob appellabitur nomen tuum, sed Isrel. Et benedixit ei in eodem loco. uocauitque Iacob nomen loci illius Phanuel, dicens: uidi Dominum facie ad faciem, et salua facta est anima mea . Iacob interpretatur luctator, Isrel uidens Deum, Mesopotamia eleuata uocatio, Laban candidus, Esau rubens siue uanus, Chanaan humilians siue negotiator. Iacob de Mesopotamia Syrie redit, dum cuiuslibet animus contra uitia luctans ab elatione recedit. Ad terram uero Chanaan properat, dum ad peragendum uere humilitatis negotium festinat. Laban uero auunculum suum fugit, dum dealbationi uane glorie non consentit. Esau autem  fratri suo occurrere formidat, ne carnalis affectus statum mentis uanis delectationibus subuertat. uadum transit, quando lubentia cuncta contemnit. Traductisque omnibus que ad se pertinent, solus remanet, ut collectis secum uiribus mentis remotus a seculo Dominum securius oret. Ad hoc pertinet quod sequitur: Et ecce uir luctabatur cum eo usque mane. Iacob cum uiro luctatur, dum cuiuslibet iusti animus Dominum obnixius solito deprecatur. Et dixit ad eum: Dimitte me, iam enim ascendit aurora, id est, cessa ab oratione et precibus modo, quia lux libertatis refulget in mente tua. Quandiu enim cum summis fletibus ad Dominum inclinabatur, non poterat ab illo recedere. Et benedixit ei in eodem loco: in eodem loco benedicitur, quia ab identitate  boni propositi nequaquam permutatur. uocauitque nomen loci illius Phanuel, dicens: uidi Dominum facie ad faciem, et salua facta est anima mea. Phanuel facies Dei interpretatur. Tunc igitur Iacob benedicitur, cum Dominus ab eo uidetur, quia Dei uisio est summa benedictio. Tunc ex Iacob fit Isrel, quia post sudores bone operationis peruenitur ad lucem contemplationis. Ibi igitur exsultabit Iacob, et letabitur Isrel . Ibi exsultabit anima mea in Domino, et delectabitur super salutari suo . Tunc Hierusalem celestis in Iudea posita erit, quoniam angelica et humana creatura Dominum tunc in pace laudabit.



CAP. XXIII. Quod murus celestis Hierusalem sit ex lapide iaspide.

 Erat structura muri ciuitatis supradicte ex lapide iaspide . Structura muri ciuitatis, sunt diuersa opera cuiuslibet bene operantis. Bona siquidem opera muri sunt, quia non tantum diabolo, sed etiam uitiis resistunt. Fiunt de lapide iaspide, id est de quolibet homine in bono proposito perseuerante. Tunc enim lapis in muro boni operis firmiter iacet, cum aliquis lineam recte conuersationis tenet. Est autem iaspidis uiridis color, quasi propositi nostri rigor. Sicut enim arbor dum uiret, naturalis uegetationis uigorem tenet, sic uiror iaspidis designat rigorem cuiuslibet in bono proposito perseuerantis. uiridis color aliquando in pictura est, aliquando in tinctura. Nascitur in herbis, creatur in gemmis. In pictura uiridi colore lapis uel lignum linitur, sed cito color  in pictura deletur. In tinctura colore uiridi pannus imbuitur, sed pluuiis aut nimio calore multoties decolaratur. Cum herbis uiror nascitur, sed hiemis gelu marcescit, uel estatis calore siccatur. In quibusdam gemmis creatur color uiridis, nec tamen mutatur longitudine temporis, nec fuscatur nube cuiuslibet obscuritatis. Per hos quatuor diuersos effectus colorum possunt assignari quatuor diuersitates hominum. Sicut enim quod pingitur leuiter deletur, sic multi sunt qui quod proponunt citius relinquunt. Sunt autem alii qui in tinctura uiriditatis aliquandiu perseuerant, aliqua tamen occasione suborta, quasi amisso colore, famam bone opinionis mutant. Sed et alios esse nouimus, quos herbe uiriditati per similitudinem comparamus, qui cum in pueritia et  iuuentute religiose uiuant, cum senectuti approximant, gelu tentationis mentem dissipant, et accensi nimio calore libidinis in senio flagrant, et sic in articulo mortis, amisso uirore propositi, moriuntur cum herbis. uiriditatem uero gemmarum, que creatur in ipsis et permanet, dicitur habere iustus, qui propositi sui rigorem sine defectu tenet. Qui igitur in uiriditate boni propositi remanent, quasi iaspis in structura muri predicte ciuitati poni debent.



CAP. XXIu. De portis celestis Hierusalem.

Habet predicta ciuitas in muro duodecim portas. Fiunt autem porte ciuitatis de duodecim margaritis, ita ut unaqueque porta fiat tantum ex una margarita . Hoc autem genus lapidis inuenitur  in quibusdam piscibus marinis. De cocleis enim marinis legitur quod in earum carne quasi calculus candidus nascitur. De celesti siquidem rore calculus gignitur, qui certis anni temporibus a cocleis hauritur. Candidas autem margaritas meliores esse dicunt, quam eas que flauescunt. Illas enim matutini roris conceptio reddit candidas; has senectus seu uespertinus er gignit obscuras. Margarita uero mystice significat euangelicam doctrinam seu dulcedinem celestis uite. Unde legitur in euangelica parabola de homine querens bonas margaritas, quod, inuenta una pretiosa margarita, abierit, et uendiderit omnia que habuerit, et emerit illam . Unde Gregorius: Qui celestis, inquit, uite dulcedinem, in quantum possibilitas admittit, perfecte  cognouerit, ea que in terris amauerat, libenter cuncta derelinquit. In comparatione eius uilescunt omnia, deserit habita, congregata dispergit. Inardescit animus in celestibus, nil in terris libet. Deforme conspicitur quidquid in terra placebat specie, quia sola pretiose margarite claritas fulget in mente. Habes nunc per margaritam, dulcedinem celestis uite et euangelicam doctrinam. He sunt margarite, ex quibus fiunt duodecim porte. Ex rore, sicut superius diximus, margarite fiunt, que certis anni temporibus coclee hauriunt, quia iusti, qui in maris huius seculi habitant, quandoque dulcedinem diuine contemplationis quamuis tenuiter gustant. Unde beatus Gregorius: Ros desuper et subtiliter cadit. Et toties de rore celi accipimus, quoties  per infusionem contemplationis intime, de supernis aliquid tenuiter uidemus. Ex rore igitur creari dicitur, qui in dulcedine diuine contemplationis nutritur. Nota quod structura predicte ciuitatis habet colorem perpetue uiriditatis. Nota etiam quod margarite dicantur esse candide. Attende igitur candorem, attende et uirorem. Candor in portis, est munditia castitatis. uiror in muro, perseuerantia in proposito.



CAP. XXu. De seris portarum celestis Hierusalem,

De seris portarum celestis Hierusalem diuina Scriptura loquitur, quod ad eamdem Hierusalem Propheta dixisse memoratur. Confortauit, inquit, seras portarum tuarum, benedixit filiis tuis in te . Seras confortat, qui eas, ne amplius  aperiantur, firmat. Cum seras confortatas esse dicit, clausas ianuas beate ciuitatis ostendit. Sera in porta ponitur, ut intrandi licentia denegetur, quod illo tempore accidit, quando Sponsus intrauit, sicut in Euangelio de uirginibus dicitur: Et que parate erant intrauerunt cum eo ad nuptias, et clausa est ianua , ut quidam sapiens dicit, non ad custodie penam, sed ad beatitudinem sempiternam, quia nec inde quisquam sanctorum ulterius exibit, nec aliquis postea alienus intrabit. Tunc enim erit beatitudo iustorum secura, que tali lege probatur suscipi, ut nunquam possit amitti, quoniam ciuitas illa contuibilem Deum intus habebit. Et ideo nemo inde desiderat egredi, quia preter ipsum simile nil preualet intueri. Benedixit filiis tuis in te. Ad Hierusalem  dicitur: Benedixit filiis tuis in te, id est in pace. Ipse enim pacem fines eius posuit, quia in futura Hierusalem discordie turbatio nusquam erit. Huius autem pacis non erit finis. Et adipe frumenti satiat te . Audi quod sequitur, quia iusti ex adipe frumenti in illa ciuitate satiantur. Adeps frumenti est presens contemplatio uultus Dei. Unde sic iustorum sensus reficitur, ut omnem satietatem superare uideatur. Si nos hic corporis sui participatione reficit, quemadmodum ibi satiabit, quos toto lumine Deitatis repleuerit? Gustus est hic mirabilis, qui procedit de perfecta cognitione diuinitatis.



CAP. XXuI. De uicis celestis Hierusalem.

Sicut in domo Dei Patris mansiones multe sunt , sic qui diuinas Scripturas spiritualiter  intelligunt, in celesti Hierusalem anagogice diuersos uicos assignare possunt. Diuersitatem siquidem uicorum distinguit diuersitas meritorum. Diuersa etenim merita sequuntur diuersa retributionum dona. In materiali uico alii alios interficiunt; in mystico Christianos heretici seducunt; in mortali uitia uirtutes expellunt. In celestibus uero uicis nec alius alium interficit, nec Christianum hereticus seducit, nec uitium uirtutes expellit. Et cum horum nichil agitur, pacis tranquillitas undique custoditur. Hic quasi hospites censuales censum soluimus, et tributum reddimus; illic libertate donamur, nec aliqua exactione ab aliquo angariati grauamur. Hic fures effodiunt, et furantur, ibi nec fures effodiunt, nec tinea demolitur . In celestibus uicis angeli  superni ciues habitant, qui nullo indigent, sed diuitiis indeficientibus abundant. Ad illos uicos anime iustorum transeunt, cum ab hac ualle lacrymarum post mortem recedunt. Ibi sunt nouem uicorum diuersitates, quia nouem sunt angelorum ordines, id est, angeli, archangeli, uirtutes, potestates, principatus, dominationes, throni, cherubin et seraphin. Sed cur istos, ut ait beatus Gregorius, angelorum choros enumerando prestinximus, si non illorum queque mysteria subtiliter exprimamus? Qui igitur minima nuntiant angeli, qui uero summa, archangeli uocantur. Cum autem angeli ad nos aliquid ministraturi ueniunt, apud nos etiam nomina a ministeriis trahunt. Michel namque, quis ut Deus? Gabriel  autem fortitudo Dei, Raphel uero medicina Dei interpretatur. Quoties ergo mire uirtutis aliquid agitur, Michel mitti perhibetur, ut ex ipso actu et nomine detur intelligi quod nullus potest facere quod facere preualet Deus. Unde factum est silentium in celo dum committeret bellum draco cum Michele archangelo , ut qui se ad Dei similitudinem superbus extulerat, per Michelem peremptus discat quia ad Dei similitudinem per superbiam nullus exsurgat. Ad Mariam quoque Gabriel mittitur , qui Dei fortitudo nominatur. Illum quippe ueniebat nuntiare, qui ad debellandas ereas potestates humilis apparebat. Raphel uero, ut diximus, interpretatur medicina Dei, qui dum Tobie oculos quasi per officium curationis tetigit, cecitatis  eius tenebras tersit . Qui ergo ad curandum mittitur, dignum fuit ut Dei medicina uocaretur. Sed quia illa superna ciuitas, ut ait beatus Gregorius, ex angelis et hominibus constat, ideo debemus et nos aliquid ex illis distinctionibus supernorum ciuium ad usum nostre conuersationis trahere, nosque ipsos ad incrementa uirtutum bonis studiis inflammare. Quia enim illuc tanta ascensura creditur multitudo hominum, quanta multitudo remansit angelorum, superest ut ipsi homines, qui ad celestem patriam redeunt, ex his agminibus aliquid illuc reuertentes imitentur. Nam sunt plerique, qui parua capiunt, sed tamen hec eadem parua pie annuntiare fratribus non desistunt. Isti itaque in angelorum numerum currunt. Et sunt nonnulli, qui diuine  largitatis munere referti, secretorum celestium summa et capere preualent, et nuntiare. Quo ergo isti, nisi inter archangelorum numerum deputantur? Et sunt alii, qui mira faciunt, signa uelanter operantur. Quo ergo isti, nisi ad supernarum uirtutum sortem et numerum congruunt? Et sunt nonnulli, qui etiam de obsessis corporibus malignos spiritus fugant, eosque uirtute orationis, et ui accepte potestatis eiiciunt. Quo itaque isti meritum suum, nisi inter potestatum celestium numerum sortiuntur? Et sunt nonnulli, qui acceptis uirtutibus etiam electorum hominum merita transcendunt, cumque et bonis meliores sint, electis quoque fratribus principantur. Quo ergo isti sortem suam, nisi inter principatuum numeros acceperunt? Et sunt nonnulli,  qui sic in semetipsis cunctis uitiis et desideriis dominantur, ut ipso iure munditie, dii inter homines uocentur. Quo ergo isti, nisi in numerum dominantium currunt? Et sunt nonnulli, qui sibimetipsis dominantur. Dumque se sollicita intentione discutiunt diuino timori semper inherentes, hoc in munere uirtutis accipiunt, ut iudicare recte et alios possint. Quorum profecto mentibus dum diuina contemplatio presto est, in iis uelut in throno suo Dominus presidens, aliorum facta examinat, et cuncta mirabiliter de sua sede dispensat. Quid igitur isti, nisi throni sui Conditoris sunt, uel quo, nisi ad supernarum sedium numeros ascribuntur? Per quos dum sancta Ecclesia regitur, plerumque de quibusdam suis infirmis actibus etiam electi iudicantur.  Et sunt nonnulli, qui tanta Dei et proximi dilectione pleni sunt, ut cherubin iure nominentur. Quia enim, ut prefati sumus, cherubin plenitudo scientie dicitur, et, Paulo dicente, didicimus quia plenitudo legis est caritas , omnes, qui Dei et proximi caritate ceteris amplius pleni sunt, meritorum suorum sortem inter cherubin numeros perceperunt. Et sunt nonnulli, qui superne contemplationis facibus accensi, in solo Conditoris sui desiderio anhelant, nil iam in hoc mundo cupiunt, solo eternitatis amore pascuntur, terrena queque abiiciunt, cuncta temporalia mente transcendunt. Amant et ardent, atque in ipso ardore suo requiescunt. Amando ardent, loquendo et alios accendunt.  Et quos loquendo tangunt, ardere protinus in Dei amore faciunt. Quid ergo istos, nisi seraphin dixerim? quorum cor in ignem conuersum lucet, et urit; quia et mentium oculos ad superna illuminant, et compungendo in fletibus, uitiorum rubiginem purgant. Qui ergo ita ad amorem sui Conditoris inflammati sunt, quo isti, nisi inter seraphin numerum sortem sue uocationis acceperunt? Ad hos igitur uicos, ut in eis sine fine permaneant, peruenient, qui modum, quem prediximus, in hoc seculo pro posse suo tenent.



CAP. XXuII. De plateis celestis Hierusalem.

Platee Hierusalem sternentur auro mundo, et lapidibus pretiosis . Platea superne ciuitatis, est latitudo perfecte caritatis. Lapides pretiosi,  sunt iusti empti pretioso sanguine Christi. Auro ciuitas illa sternitur, quia puritate dilectionis undique uestitur. Nec auro tantum, ut ait beatus Ioannes in Apocalypsi, sed auro mundo simili uitro mundo. Unde beatus Gregorius in Moralibus: Appellatione, inquit, auri in sacro eloquio, aliquando splendor superne ciuitatis accipitur. Aurum namque, ex quo ciuitas illa constat, simile uitro dicitur, ut per aurum clara, per uitrum perspicua designetur. Aurum quippe nouimus potiori metallis omnibus claritate fulgere. uitri uero natura est, ut extrinsecus uisu pura, intrinsecus perspicuitate luceat. In alio metallo quidquid intrinsecus continetur, absconditur. In uitro uero, quilibet liquor qualis continetur interius,  talis exterius demonstratur. Quid ergo aliud in auro uel uitro, ut ait beatus Gregorius, accipimus, nisi illam supernam patriam, illam beatorum ciuium societatem? quorum corda sibi inuicem, et claritate fulgent, et puritate translucent. Quia enim omnes sancti in eterna beatitudine summa claritate fulgebunt, instructa auro dicitur. Cum uero ipsa eorum claritas sibi inuicem in alterius cordibus patet, et cum uniuscuiusque uultus attenditur, simul et conscientia penetratur, hoc ipsum aurum simile uitro mundo esse memoratur. Ibi quippe uniuscuiusque mentem alterius oculis membrorum corpulentia non abscondet, sed patebit animus, patebit corporalibus oculis ipsa etiam harmonia corporis. Sic unusquisque tunc erit conspicabilis alteri, sicut nunc potest  esse conspicabilis sibi. Nam corda nostra, quandiu in hac uita sumus, quia ab altero in alterum uideri non possunt, non intra uitrea, sed intra lutea uascula concluduntur. Ciuitas igitur illa, in qua omnes sancti tanta claritate fulgent, tanta perspicuitate translucent que sua singulis corda manifestat, ex auro dicitur simili uitro mundo, ut designetur auro clara, uitro perspicua. Restat ut in illa celesti Hierusalem alterius alteri conscientia pateat, nec in occulto aliquid occultum fiat. In plateis igitur celestis Hierusalem non erit lutum terrene uoluptatis, nec puluis mundane uanitatis, sed sternentur auro perfecte claritatis, simili uitro imperturbate puritatis.



CAP. XXuIII. De longitudine, latitudine, et altitudine celestis Hierusalem.


Longitudinem, latitudinem et altitudinem supradicte ciuitatis nouimus esse, sicut Scriptura refert, eiusdem equalitatis. Unde Ioannes in Apocalypsi: Longitudo, latitudo, et altitudo ciuitatis equalia sunt . Unde beatus Gregorius super Ezechielem: Quia ciuitas sancta Hierusalem quam inhabitat Deus, ex angelica simul et humana natura perficitur: per hoc quod angelica creatura sursum est, et humana deorsum, potest per altitudinem et latitudinem ciuitatis hec utraque creatura signari, quoniam adhuc ista in imis degit, illa uero in sublimibus permanet. Sed latitudo et altitudo equalia sunt, quoniam humilitas hominum quandoque ad  equalitatem perducetur angelorum. Unde scriptum est: Non nubent, neque nubentur, sed erunt sicut angeli Dei in celo . Unde etiam per Ioannem dicitur: Mensura hominis que est angeli , quia usque ad altitudinem glorie homo perducitur, in qua se solidatos angeli letantur. Latitudo ergo ciuitatis tanta est, quanta et altitudo, quoniam electi quique qui modo laborant in imis, quandoque non erunt inequales illis spiritibus summis.



CAP. XXIX. De claustro celestis Hierusalem.

In celesti Hierusalem claustrum perfecte beatudinis ponitur, quod quatuor generalibus officinis undique munitur. In uno siquidem latere ponitur oratorium, in alio cellarium, in tertio refectorium, in  quarto dormitorium, ut ores, ut abundes, ut reficiaris, ut quiescere possis. Pax eterna per similitudinem quasi oratorium dicitur, quia qui uincula seu carcerem huius mundi euaserunt, ad illud confugiunt ut saluentur. Hic oratorio perfecte pacis iungitur cellarium abundantie diuine suauitatis. Cellarium uero abundantie diuine diuinitatis sequitur refectorium satietatis eterne. Sed licet in pace sis, licet abundes diuitiis, licet fruaris ad libitum possessis; nichil tamen proderit, nisi quiescas in dormitorio tranquille mentis. Nota quod huiusmodi officine non discooperiuntur uentorum turbine, non annichilantur uetustate, sed incolumes et integre permanent  absque fine, ut sit pax sine perturbatione, abundantia sine diminutione, satietas sine fastidio, quies sine tedio. uidesne qualiter pax pertineat ad oratorium, abundantia ad cellarium, satietas ad refectorium, quies ad dormitorium? Attende etiam quod oratorio, id est eterne paci, adiacet securitas quasi latus claustri. Cellario uero abundantie quasi latus claustri adiacet uirtus sufficientie. Satietatis refectorio adiacet delectatio. Dormitorio quietis uirtus gratitudinis. Ut sit pax secura, abundantia sufficiens, satietas delectabilis, quies grata. Excludit igitur quies laborem, satietas famem, abundantia paupertatem, pax rapacitatem. Qui igitur ad illud claustrum perfecte beatitudinis peruenire desiderat, necesse est ut adhuc in domo probationis manens,  ordinem predicti claustri diligenter addiscat. Domus siquidem probationis est uita regularis. In hac domo discimus quid in futura facere debeamus. Hic probamur, ut ibi reficiamur. In hac domo habemus Christum magistrum nouitiorum, Ipse enim docet nos ordinem celestis Hierusalem. Qui igitur pacem diligit, cui quod habet sufficit, qui satiari celesti desiderio nititur, et in eo totis medullis cordis delectatur, qui cum gratiarum actione etiam aduersa sustinet: talis, dico, adhuc in domo probationis positus, ordinem perfecte beatitudinis ex parte tenet. Sed cum ad illud claustrum peruenerit, non ex parte, sed ex integro regulam perfectionis obtinebit



CAP. XXX. De columnis claustri celestis Hierusalem.


In claustro perfecte beatitudinis sunt quatuor ordines columnarum distincti quatuor diuersis proprietatibus colorum. Est enim primus ordo croceus, secundus ruber, tertius niueus, quartus ceruleus. Primus similis est croco, secundus rose, tertius lilio, quartus uiole. He quatuor diuersitates colorum designant quatuor ordines electorum. Habet enim crocus similitudinem maturi fructus. Similiter antiqui patres mature uiuentes, cum de hoc seculo ad celestem Hierusalem transeunt, quasi de uiuis lapidibus in claustro perfecte beatitudinis crocce columne fiunt. Et qui diu Ecclesie fabricam portare consueuerant, claustrum perfecte beatitudinis suo decore quasi crocee columne decenter ornant. Secundus  ordo columnarum roseo colore pingitur, per quem cruor martyrum non inconuenienter designatur. Harum columnarum angeli mirantur colorem, mirantur et fortitudinem. Mirantur rubrum colorem Stephani; mirantur flammeum colorem Laurentii; mirantur fortitudinem, que lapidibus frangi non potuit; mirantur fortitudinem, que in medio ignis incolumis remansit. Tertius ordo columnarum est niuei coloris, et designat munditiam confessionis. Confessorum siquidem uita, ieiuniis, et uigiliis, et assiduis orationibus est undique polita: et qui munditiam mentis et corporis tenere consueuerant, in claustro future beatitudinis candorem munditie sine fine seruant. Quartus ordo columnarum  colorem celi cum serenum est habere dicitur, quia color, uiole eris similitudinem cum floret imitatur. Nec mirum si integritas uirginum in celo celi similitudinem tenet, que in terris integra, et absque carnem fragilitatis corruptione manet. In feruentis olei dolium Ioannes missus, illinc exiuit illesus; et qui uirginitatis integritatem secum sociam habuit, a corruptione carnis immunis fuit. Nec calor in tormento carni nocuit, quem calor luxurie aliquoties non accendit. In primo igitur ordine sunt antiqui patres, in secundo martyres, in tertio confessores, in quarto uirgines.



CAP. XXXI. De quadratura claustri.

Claustrum perfecte beatitudinis in quadro ponitur, ut ex omni parte firmitas equalitatis in eo teneatur,  ne eleuetur prosperis, ne frangatur aduersis, ne de preteritis doleat, ne de futuris aliquid sinistrum posse contingere pertimescat. Mensura quadri non recte stat, si unum latus minus et aliud maius fiat. Oportet igitur ut mensura uniuscuiusque lateris subiaceat linee perfecte prosperitatis. Habeat autem hec linea longitudinem perfecte felicitatis eternitatem. Erit igitur in hac longitudine mensura longitudinis sine fine. In Ezechielis libro scriptum legitur de edificio, quod in monte a propheta uisum fuisse perhibetur, quod illud eficium habebat atrium, quod equis lateribus undique disponebatur. Dispositioni siquidem atrii assimilatur quadratura supradicti claustri. Est autem, ut ait B. Gregorius, hoc atrium amplitudo populorum fidelium, qui dum  prudentiam, fortitudinem, iustitiam atque temperantiam tenent, mensuram spiritualis edificii per quadrum habent. Longitudo et equalitas quatuor laterum, est in quolibet iusto perseuerantia usque ad mortem quatuor precedentium uirtutum. Sed forsitan aliquis dubitat an in populo fidelium aliquis perfectus existat, cum beatus Gregorius in libro super Ezechielem querit utrum essent aliqui, qui inuenirentur in mandatis Dei uiuere perfecti. Respondit. Sunt omnino. Unde in Ezechiele dicitur: Et mensus est atrium longitudine centum cubitorum per quadrum . Numerus centenarii per quadrum, qui assignatur atrio, est mensura perfectionis in quolibet iusto. Perfecti igitur sunt, qui in quadratura huius atrii permanent, quia  recedentes ab hoc seculo, ad illud claustrum perfecte beatitudinis peruenient, in quo sine aliquo defectu perdurent. Ibi enim nec prudentia poterit decipi, nec fortitudo frangi, nec iustitia subuerti, nec temperantia minui uel augeri, et erit in hac perfectione finis sine fine.



CAP. XXXII. De ordine claustri celestis.

In claustro perfecte beatitudinis angeli resident, ut in eodem eterne felicitatis ordinem conseruent. Nullo indigent, et ideo non est eis necessarium ut laborent. Non esuriunt, neque sitiunt, quia celesti pane satiantur, et de torrente uoluptatis bibunt: faciem Patris semper uident, quia pre ceteris rationabilibus creaturis perfectam de eo cognitionem habent.  Amant Deum, et desiderant, nec tamen desiderio cruciantur, nec fastidio laborant. Similiter in materiali claustro multi sunt qui future felicitatis ordinem diligunt. Paucis indigent, quoniam in proprios usus preter uictum et uestitum nichil habent. Ea etiam, que carnis necessitati concessa sunt, carni subtrahunt. Naturam uincunt, quoniam celestem uitam in terris ducunt, contemplationi uacant, Deum uidere desiderant. Et quecunque interim contingant, aduentum tamen iudicis patienter exspectant. In hac uita quelibet aduersa tolerant, ut equales angelis post resurrectionem fiant. Unde beatus Gregorius: Is, inquit, qui propter nos minor angelis exstitit, equales nos angelis uirtute sue minorationis fecit. Unde et moriendo docuit mortem non motui; resurgendo,  de uita confidi; ascendendo, de celestis patrie hereditate gloriari, ut quo caput preisse conspicitur, illuc subsequi et membra gratulentur Omnes autem nos, qui in eius fide nati sumus, eius procul dubio corpus existimus. Non ergo fragilitas humana de se desperet. Unigeniti sanguinem consideret, et in pretio suo uideat quam magna est, que tanti ualet. Perpendat sollicite quo caput precessit, et que ad uiuendum preceptis astringitur, ad sperandum exemplo roboretur. Confidat celos, et speret supernam patriam, angelorum se sociam sciat, atque in suo capite prelatam se angelis gaudeat. Qui ergo in hoc seculo claustri tedium seu labores ad tempus sustinent, in claustro non manufacto  cum angelis quiete sine fine uiuent.



CAP. XXXIII. De libro uite.


Qui in claustro perfecte beatitudinis resident procul dubio diuine sapientie lectioni student. Nec retrahit eos aliqua necessitas corporis, nec aliquod impedimentum laboris. Qui enim in claustro perfecte beatitudinis manent, nullo indigent, sed postpositis omnibus curis attende legunt in libro uite. Quatuor sunt libri uite: primus scriptus fuit in paradiso, secundus in deserto, tertius in templo, quartus scriptus ab eterno, et adhuc habetur in celesti claustro. Primus scriptus est a Deo in corde hominis, secundus a Moyse in tabulis lapideis, tertius a Christo in terra, quartus in prescientia diuina. Prima est liber generationis, secundus correctionis, tertius gratie, quartus diuine sapientie.  Liber qui in paradiso est scriptus, ibidem est corruptus, nec emendatus. Liber a Moyse in deserto scriptus, multoties corruptus est, et multoties emendatus. Liber in templo scriptus, est a Iudeis accusatus, non est tamen a Deo reprobatus. Liber uero diuine sapientie, qui est ab eterno scriptus a Deo, nunquam est corruptus, semper idem permanet, nec mendacii maculam in se habet. Cum aliquis cogitat quid agere debeat, et hoc rationabiliter disponit, quasi in libro rationis legit. Cum uero peccat, et correptus penitet, quasi in libro correctionis legendo studet. Si autem accusatus ab aliquo audit a Magistro: Ubi sunt qui te accusabant? uade, et iam noli amplius peccare ; legit in  libro gratie: iehsu autem inclinans se deorsum digito scribebat in terram . Habes nunc scriptorem libri et titulum, habes pennam et calamum, habes etiam pergamenum. Inclinatio est miserentis Dei condescensio. Scriptor est iehsu, id est Saluator. Concurrunt hec omnia, ut qui se inclinat saluet, quatenus qui condescendit salutem prestet. Titulus in hoc opere incipit: Liber gratie. Non enim precesserant merita, ut dimitterentur peccata, sed dimittuntur, precedente gratia. Penna uel calamus, est Dei digitus, id est benignitas Spiritus sancti. Hoc calamo scribuntur tabule Moysi. De eodem dixerunt in Aegypto magi: Hic est digitus Dei . Pergamenum est terra, id est corda terrenis desideriis plena, desiccata a sanguine et pilis, id est a superfluitate  et carnalibus desideriis. Libri materia, est penitentia, sententia, de misericordia. Intentio circa causam uersatur, ad hoc enim intendit, ut peccatori misereatur. Si autem cui parti philosophie supponatur queritur, ethice supponitur. Ethica est moralis scientia. In hoc enim libro agitur, ut destruantur praui mores, et boni superedificentur. Reddit lectorem beneuolum, docilem et attentum. Beneuolum reddit, dum peccatum dimittit. Reddit attentum, dum promittit future retributionis premium. Reddit docilem, dum celestibus doctrinis instruit legentis mentem. Ubi sunt, inquit, qui te accusabant? uade et iam noli amplius peccare: forsitan qui te accusabant, sicut tu peccasti, similiter et ipsi peccant. Omnes enim peccauerunt, et egent gloria Dei .---Et  exiuit unus post alium , ut sequerentur precedentem diabolum. De eo enim dicitur: Egressus est Satan a facie Domini . Egressus est autem, non ut beatum Iob sanaret, sed affligeret. Similiter isti non ob hoc uenerant, ut mulierem in adulterio deprehensam liberarent, sed ut lapidarent. Non est autem iustitia legis, ut aliquem iudicet, quem proprii delicti conscientia remordet. uade, inquit, et iam amplius noli peccare. uade post Christum, non post diabolum; uade in uia mandatorum Dei; uade per semitam iustitie. Noli peccare. Et si quandoque compellat animum carnis fragilitas, repugnet uoluntas. Hi tres libri, id est, liber rationis, correctionis et gratie, scribuntur in uno codice. Hic codex est diuina Scriptura, de quo per Ioannem in  Apocalypsi dicitur: Et uidi angelum descendentem de celo, et habebat in manu sua librum apertum. Et accepi librum de manu angeli, et deuoraui illum, et erat in ore meo dulcis tanquam mel. Et cum deuorassem librum, amaricatus est uenter meus . Unde beatus Gregorius: Librum deuoramus, cum uerba uite cum auiditate sumimus. In quo deuorationis uerbo, quid aliud quam torpor pigritie nostre reprehenditur, quia uerba Domini atque mysteria per nosmetipsos non requirimus, et inuiti dicta ab aliis audimus. Librum ergo deuoramus et comedimus. dum uerba Dei legimus. Multi enim legunt, et ab ipsa lectione ieiuni sunt. Multi uocem predicationis audiunt, sed post uocem uacui et ieiuni recedunt. Quia etsi mente intellectum sacri eloquii percipiunt,  obliuiscendo, et non seruando que audierint, hec in cordis uisceribus non reponunt. Legunt autem, et ieiuni a lectione non sunt, qui intelligunt, et seruant ea in quibus laborant. Hi sanctum librum deuorant, et comedunt, et ieiuni non sunt, quia precepta uite que sensus capere potuit, memoria non amisit. Et fit quandoque ut tales quique ex dono gratie celestis etiam uerbum doctrine percipiant, atque de ueritatis pabulo, quod ipsi dulciter intrinsecus ruminant, et proximos suos suauiter pascant. Et deuoraui illum, et erat in ore meo dulcis tanquam mel. Liber qui deuoratur, et comeditur, dulcis in ore sicut mel efficitur. In eius ore sacra Scriptura dulcis esse dicitur, cuius uite uiscera mandatis  illius replentur, quoniam ei suauis est ad loquendum, cum interius expressa fuerit ad inueniendum. Nam sermonem Dei non habet, quem uita reproba, et conscientia remordet. Et cum deuorassem librum, amaricatus est uenter meus. Unde beatus Gregorius super Ezechielem: In sacro, inquit, eloquio nonnunquam uenter pro mente poni consueuit. Unde Ieremias dicit: uentrem meum doleo . uentrem quippe doluit, qui mentis afflictionem sensit. Sed sciendum est quia, cum sermo Dei in ore cordis dulcis esse ceperit, huius procul dubio contra semetipsum animus amarescit. Sunt et alii libri, de quibus Ioannes dicit in Apocalypsi: Et libri, inquit, aperti sunt, et alius liber apertus est, qui est uite. Et iudicati sunt mortui ex his que scripta erant in libris  secundum opera illorum .---Libri aperti referuntur, in quibus mandata celestia opere suo expressa cernuntur. Et iudicati sunt mortui ex his que scripta erant in libris, quoniam in ostensa uita iustorum quasi expansione librorum legunt iniusti bonum quod noluerunt facere, atque damnantur ex eorum comparatione qui fecerunt. Et alius liber apertus est, qui est uite . Unde beatus Gregorius: Liber uite, est ipsa uisio iudicis aduenientis: in quo quasi scriptum est omne mandatum, quia quisquis eum uiderit, mox teste conscientia quidquid non fecit intelligit. Liber esse dicitur, quia iustus in libro diuine sapientie studens a uitiis liberatur. Dicitur etiam liber uite, quia iustum liberat ab eterna morte, et in futuro remunerat perpetua  libertate. Et quos in presenti liberat a culpa, in futuro reddet immunes a pena. Unde beatus Iacobus: Sapientia, que desursum est, primum quidem pudica est, deinde pacifica . Pudica, sicut in Pastorali legitur, quia caste intelligit; pacifica uero, quia per elationem minime se a proximi sui societate disiungit. Qui igitur sapientiam, que desursum uenit, diligit, quasi in libro uite legit. Cum autem ad claustrum perfecte beatitudinis peruenerit, in eo assidue legens, in scientia diuine legis perfectus erit. De hoc libro quidam sapiens dixit quod eius origo sit eterna, incorruptibilis essentia, cognitio uita, scriptura indelebilis, inspectus desiderabilis, doctrina facilis, scientia dulcis, profunditas instructibilis,  uerba innumerabilia: et tamen unum uerbum omnia. Huius libri littere in claustra humanitatis Christi sunt scripte, sed auro diuinitatis illuminate. Qui igitur ad inspectionem illius libri perueniet, eruditus scientia diuine legis in eternum uiuet.



CAP. XXXIu. De pratello, quod est in medio claustri celestis.

uiriditas pratelli, quod est in medio materialis claustri, oculos claustralium reficit, et eos alacriores ad legendum reddit. Est enim natura coloris uiridis, ut oculos foueat obtentu sue uisionis. Similiter uiriditas pratelli, quod est in medio celestis claustri, oculos supernorum ciuium recreat, et eos semper sua nouitate confortat. Amenitas siquidem future uite, quasi uiriditas pratelli mentes supernorum  ciuium reficit sua nouitate. Nihil enim ibi uetustum uel transitorium erit, sed semper in nouitate sue uiriditatis absque dubio permanebit. Nec in uere crescet, nec in autumno deficiet; nec calore siccabitur estatis, nec marcescet frigoribus hiemis. Ibi enim non erit uarietas temporis, ubi semper est identitas eternitatis. Unde B. Ioannes in Apocalypsi dicit, quia tempus non erit amplius . Mirum est tamen quod diximus, quia post resurrectionem non erit tempus, et nisi hoc auctoritas diceret, animos simplicium forsitan impediret. Et leuauit, inquit Ioannes, angelus manum in celum, et iurauit per uiuentem in secula, quia tempus non erit amplius . Unde B. Gregorius : Tempus nostre mortalitatis, inquit, quandoque  transiturum est ut penitus non sit, angelo hoc in sacro eloquio attestante, qui ait, per uiuentem in secula, quia tempus non erit amplius. Nam etsi Propheta dicit: Erit tempus eorum in secula , quia per momenta tempus deficit, nomine temporis, eorum defectum uocauit, ostendens quod sine fine omnimodo defectu deficiunt ii, qui a uisionis intime consolatione separantur. Intelligitur igitur per tempus, mutabilitatis humane uarius defectus. Non infundetur predicta uiriditas abundantia pluuie, sed infusione roris, quia non eget predicatione, sed rore diuine contemplationis. Ubi enim unusquisque omnia scientem sciet, ibi nemo doctrina predicationis egebit.



CAP. XXXu. De ligno uite quod est in medio celestis pratelli.


In medio celestis pratelli  ponitur lignum uite, ut uita sit in amenitate. Non est enim felix amenitas, cum uita arctatur intra mortis metas. Sed cum uita sine morte fuerit, tunc amenitas uite cum uita felix erit, ita ut audiat homo quod per Prophetam dicitur a Domino: Longitudine dierum replebo eum, et ostendam illi salutare meum : longitudo temporis est spatium eternitatis; ostensio salutaris est uisio Saluatoris. Hoc autem salutare est lignum uite. Diuersa sunt ligna uite: est enim lignum uite arbor quedam materialis, que a principio fuit in medio paradisi. Est et lignum uite quasi arbor quedam  iustitia in medio moralis claustri. Est etiam arbor uite Christus in medio Ecclesie. Sed in medio claustri future beatitudinis est quasi lignum uite Sapientia Dei Patris. Ne primi ligni fructum tangeret homo post peccatum, antequam eiectus esset a paradiso audiuit a Domino: uidete ne forte sumat de ligno uite . Arbor uero iustitie, que est lignum uite, in claustro anime ponitur, ut animi uirtutes in eo delectentur. Est autem anime claustrum contemplationis secretum. Plantatur autem arbor iustitie in terra bone uoluntatis, radicatur in profundo humilitatis, crescit per desiderium, expandit ramos; per exemplum dat fructum boni operis, cibat esurientem dulcedine contemplationis. De hoc ligno per beatum Iob dicitur: Lignum habet  spem: si precisum fuerit rursum uirescit, et rami eius pullulant . Unde beatus Gregorius in Moralibus: Ligni nomine aliquando crux, aliquando uir iustus, aliquando uero incarnata Dei Sapientia figuratur. In ligno siquidem crucis habemus spem salutis. Quod uero hic de ligno dicitur, iustitie cuiuslibet hominis assignatur. Lignum enim habet spem, quia future beatitudinis iustus exspectat retributionem. Si precisum fuerit, rursum uirescit. Unde B. Gregorius: Cum in morte passionis pro ueritate iustus afficitur, in eterne uite uiriditate recuperatur. Et qui hic uirebat per fidem, illic uirescit per spem. Et rami eius pullulant, quia plerumque ex passione iusti, fideles quique ad amorem celestis patrie multiplicantur: et uiriditatem uite spiritualis  accipiunt, dum hunc pro Deo fortiter egisse gratulantur. Ex fructu igitur ligni iustitie, quod in medio moralis claustri ponitur, anima cum suis uirtutibus satiatur. Est et lignum uite secundum formam humanitatis Christi in medio Ecclesie. Hoc autem lignum habet spem. Sicut enim superius dicitur, incarnata Dei Sapientia per illud figuratur. Hoc igitur lignum habet spem, quia si precisum fuerit, rursum uirescit; quoniam, etsi Christus per passionem occidi potuit, per resurrectionis gloriam rursus ad uite uiriditatem uenit. Huius rami pullulant, ut ex resurrectione illius multiplicati, longe lateque fideles crescant. Fructus huius arboris est caro Christi et sanguis. Qui ex hoc fructu seipsos cibant, eterne uite salutem absque scrupulo dubitationis exspectant.  Lignum uero uite quod est in medio claustri future beatitudinis, id est, sapientia Dei Patris, fuit ab initio creature cibus angelorum; incarnata uero Dei Sapientia facta est redemptio peccatorum, et salus iustorum. Sub ramis huius arboris, id est sub tutela diuine protectionis, iusti resident, aspectu eius delectantur, et amenitate gaudent; satiantur fructus dulcedine, id est contemplatione; fructus eius salutem conseruat, et uitam prestat. Hoc est igitur lignum uite, quia uitam custodit incolumem sine fine.



CAP. XXXuI. De silentio celestis claustri.

A quibusdam queritur utrum in celesti claustro silentium ad horam, uel continuum teneatur? Sed nichil nos prohibet aliquid de silentio premittere quod nescientes  auctoritas docet et elucidat. Ait enim Ioannes in Apocalypsi: Factum est silentium in celo quasi media hora . Unde B. Gregorius: Nihil prodest solitudo corporis, si solitudo defuerit cordis. Qui enim corpore remotus uiuit, sed tumultibus conuersationis humane, et terrenorum desideriorum se inseruerit seu implicuerit, non est in solitudine. Si uero aliquis corporaliter popularibus turmis prematur, et tamen nullos curarum secularium tumultus in corde patiatur, non est in urbe. De hoc secreto cordis dictum est: Factum est silentium in celo quasi media hora. Celum quippe est anima iusti. Anima siquidem iusti, dum ad eterna et sublimia per subleuationem contemplationis intendit, surgentes ab infimis cogitatio  num tumultus premit, et intra se Deo quoddam silentium facit. Sed quia hoc silentium contemplationis, et hec quies mentis in hac uita non potest esse perfecta, nequaquam hora integra factum in celo dicitur silentium, sed quasi media, ut nec media plene sentiatur, cum premittitur quasi; quia mox ut se animus subleuare ceperit et quietis intime lumine perfundi, redeunte motu cogitationum, stupidus de semetipso confunditur et confusus cecatur. Bene ergo factum hoc silentium non integra, sed dimidia hora describitur, quoniam hec contemplatio nequaquam perficitur, quamuis ardenter inchetur. Potest et hec auctoritas aliter exponi, ut angelis in celo silentium obedientie factum ante ruinam diaboli possit assignari. Multitudo siquidem angelorum ante  casum siluit, quandiu uoluntati sui Creatoris humiliter obediuit. Sed diabolus silentium rupit, locutus est superbiam, et in hec uerba prorupit: Ponam sedem meam ad aquilonem, et ero similis Altissimo . Hoc autem silentium in celo quasi media hora permansisse dicitur, quia non diu post creationem suam illud diabolus tenuisse perhibetur. Similiter sicut Lucifer in celo, sic quidam fratres se habent in materiali claustro. Obedientie siquidem silentium tenent; sed sicut Lucifer, nobilitate generis, et scientie claritate lucent: et qui ceteros fratres humilitate precedere debuissent, simplicioribus fratribus exemplum peruersitatis prebent. Magistris equales uideri uolunt, simpliciores fratres sibi uerbis seductoriis alliciunt. Et sicut Lucifer quasi fulgur de celo cecidit,  sic a sublimitate sui ordinis unusquisque superbe cadit. Ira succensi, tonantes uerbis, coruscationum premittentes minas, a claustro quasi a celo recedunt, et alios secum trahunt. Cum secularibus habitant, seipsos excusant: ad hoc etiam laborant, ut sicut diabolus homines seducit, sic et eos, cum quibus morantur, sua persuasione peruersos reddant. Obedientiam, quam diabolus primo homini precepit, seruant; a laude Dei et preceptis eius inobedientes uacant. Sub silentio igitur inobedientie quiete degunt, quia neminem reprehendunt, et ipsi a nemine reprehendi uolunt. De hoc quieto silentio in libro Sapientie dicitur: Cum silentium quietum tenerent omnia, et nox in suo cursu medium iter haberet, omnipotens sermo tuus exsiliens de celo a regalibus sedibus,  durus debellator in mediam exterminii terram prosiliuit . Tria sunt silentia: primum silentium fuit angelis in celis, ante diaboli casum; secundum fuit in terra hominibus, post primi parentis lapsum; tertium erit in celo post resurrectionem, quod nunquam habebit finem. Primum fuit solis angelis, secundum solis hominibus, tertium erit angelis et hominibus. Secundum silentium fuit ab Adam usque ad Christum. Interim tamen lex subintrauit, quedam promisit, sed in promissionem tandem defecit. Ideo homo considerans per legem neminem iustificari posse, siluit. Cum ergo quietum silentium tenerent omnia, uere omnia, quia et ea que ante legem fuerant, et que sub lege erant. Illa enim in  petitione desperabant, ista in promissione defecerant. Mirum est tamen quod hoc silentium quietum fuisse dicitur, cum sub dominio diaboli teneretur, nisi forsitan aliquis dicat, quod ille rem aliquam quiete possidet, qui absque contradictione eam tenet. Quietum siquidem silentium esse dicitur, quod nullo probibente possidetur. Et nox in suo cursu medium iter haberet. Nox, id est peccatum, a diabolo cepit, et descendens ad primum hominem, per singulos actualiter cucurrit. Medium, inquit, iter haberet. Est enim iter sursum, et est iter deorsum: sursum ad celos, deorsum ad inferos. Iter uero medium est presentis uite spatium. Tunc uero nox in suo cursu medium iter tenebat, quia suum erat, et nemo ad celos ascendere poterat, sed omnes tam  iustos quam iniustos mors secum trahebat ad infernum. Cum ergo mors omnes secum ad inferos raperet, et peccatum omni spe remota ad summum perueniret, tunc omnipotens sermo exsiliens de celo a regalibus sedibus uenit, silentium rupit, ostendit reuertendi uiam, per quam ipse uenerat, scilicet Patris obedientiam. Ut qui per inobedientiam a uia ueritatis exorbitauerat, per uiam obedientie Christum sequens salutem querat: fecit quod docuit, quia durus debellator in mediam exterminii terram prosiliuit.---Durus, inquam, quia propter uerba labiorum tuorum ego custodiui uias duras . Per afflictionem siquidem carnis, per effusionem sanguinis debellauit diabolum, eripuit genus humanum, et hoc in mediam exterminii terram. Terra exterminii  dicitur, quia per passionem Christi diabolus eiectus a fidelium cordibus exterminatur. Rex enim noster operatus est salutem in medio terre . Rex erat, et a regalibus sedibus uenerat: et cum ad celos rediit, quos a seruitute diaboli liberauerat, ad conregnandum secum in celestibus sedere fecit. Cum ergo homo ad illud beatum silentium future beatitudinis peruenerit, quod petat ulterius non habebit. Tunc enim silebit iniquitas, abundabit caritas; nec quidquam ibi deficiet, ubi unusquisque omnia habentem in se habebit. Tunc enim erit Deus omnia in omnibus .



CAP. XXXuII. Quod angeli, et anime sanctorum loquantur ad Deum.

 Utrum in claustro future beatitudinis alicui loqui liceat. Placeret forsitan tibi, frater, audire quid auctoritas inde dicat. Unde beatus Gregorius : Sciendum est quoniam incorporea natura cum loqui dicitur, eius locutio nequaquam una eademque qualitate formatur. Aliter enim loquitur Deus ad angelos, aliter angeli ad Deum, aliter Deus ad sanctorum animas, aliter sanctorum anime ad Deum. Nam, quia nature spirituali ex corporea oppositione nil obstat, loquitur Deus ad angelos sanctos eo ipso quo cordibus eorum occulta sua et inuisibilia ostendit, ut quidquid agere debeant in ipsa contemplatione ueritatis legant; et uelut que dam precepta sint uocis, ipsa gaudia contemplationis. Quasi enim audientibus dicitur, quod uidentibus  inspiratur. Unde cum eorum cordibus contra humanam superbiam animaduersionem ultionis Deus infunderet, dixit: uenite, descendamus, et confundamus linguas eorum . Dicitur eis, qui adherent, uenite, quia nimirum hoc ipsum nunquam a diuina contemplatione decrescere, in diuina contemplatione semper accrescere est, et nunquam corde recedere, est quasi quodam stabili motu semper uenire. Quibus etiam dicit: Descendamus, et confundamus linguas eorum. Ascendunt angeli in eo quod Creatorem conspiciunt; descendunt angeli in eo quod creaturam sese in illicitis erigentem examine districtionis premunt. Dicere igitur Dei, descendamus, et confundamus linguas eorum, est in seipso eis hoc quod recte agitur ostendere, et per  uim interne uisionis eorum mentibus exhibenda iudicia motibus occultis inspirare. Sed et angeli ad Deum loquuntur, sicut per Ioannem in Apocalypsi dicitur: Dignus est Agnus, qui occisus est, accipere uirtutem et diuinitatem . uox enim angelorum in laude Conditoris, est ipsa admiratio intime contemplationis. Miracula diuine uirtutis obstupuisse, dixisse est; quoniam excitatus cum reuerentia motus cordis, magnus est ad aures incircumscripti spiritus clamor uocis. Que uox se quasi per distincta uerba explicat, dum se per innumeros modos admirationis format. Deus igitur angelis loquitur, dum eis uoluntas eius intima uidendo manifestatur. Angeli uero loquuntur Domino, cum per hoc, quod super semetipsos respiciunt, in motum admirationis surgunt.



CAP. XXXuIII. Quod Deus ad sanctorum animas loquatur.


Deus ad sanctorum animas loquitur, et sanctorum anime ad Deum loquuntur. Unde in Apocalypsi Ioannis dicitur: uidi sub altare Dei animas interfectorum propter uerbum Dei: et clamabant uoce magna dicentes: Usquequo, Domine, non iudicas, et uindicas sanguinem nostrum de iis qui habitant in terra?  Unde beatus Gregorius: Quid est animas uindicte petitionem dicere, nisi diem extremi iudicii, et resurrectionem exstinctorum corporum desiderare? Magnus quippe clamor earum magnum est desiderium. Tanto enim quisque minus clamat, quanto minus desiderat. Et tanto maiorem uocem in  aures incircumscripti spiritus exprimit, quanto se in eius desiderium plenius fundit. Animarum igitur uerba, ipsa sunt desideria. Nam si desiderium sermo non esset, Propheta non diceret: Desiderium cordis eorum audiuit auris tua . Sed quomodo dicuntur petere, quas et uoluntatem Dei certum est et ea que futura sunt non ignorare? De ipso ergo bibunt, quod ab ipso sitiunt. Discordarent igitur a uoluntate Conditoris, si que eum uident uelle, non peterent; eique minus inhererent, si uolentem dare desiderio pigriori pulsarent. Sed et Deus ad sanctorum animas loquitur, sicut eis resurrectionem corporum suorum desiderantibus, per responsum diuinum dicitur: Requiescite tempus adhuc modicum, donec compleatur numerus conseruorum, et  fratrum uestrorum . Desiderantibus animabus, requiescite adhuc modicum, dicere, est inter ardorem desiderii ex ipsa prescientia solatium consolationis aspirare, ut et animarum uox sit hoc quod amantes desiderant, et respondentis Dei sermo sit hoc, quod eas retributionis certitudine inter desideria confirmat. Respondere ergo eius, ut collectionem fratrum exspectare debeant, est eorum mentibus libenter exspectandi moras infundere, ut, cum carnis resurrectionem appetunt, ex colligendorum fratrum augmento gratulentur.



CAP. XXXIX. Quod post resurrectionem hominibus loquatur Deus.

Auctoritate perhibente, comperi qualiter ad angelos et ad animas sanctorum Deus consueuit loqui.  Adhuc uero scire desidero quomodo post resurrectionem hominibus loqui debeat, ut quod proposui scribere auctoritati non contradicat. Unde beatus Gregorius: Cum nobis post resurrectionem ostendetur Dominus per speciem, tunc semetipsum quomodo omnibus creaturis presit nobis insinuabit; tunc, detersa nostre mentis caligine, clara se uisione manifestabit, et tunc implebitur quod in Euangelio ueritas dicit: uenit hora, cum iam non in prouerbiis loquar uobis, sed palam de Patre annuntiabo uobis . Filius enim de Patre palam annuntiat, quia per hoc, quod uerbum est, ex natura diuinitatis nos illustrat. Palam itaque de Patre annuntiare se asserit, qua per patefactam tunc maiestatis sue speciem, et quomodo ipse gignenti non impar  oriatur, et quomodo utrorumque Spiritus utrique ceternus procedat, ostendit. Apetie namque tunc uidebimus quomodo hoc quod oriendo ab alio est, ei de quo oritur subsequens non est: quomodo is, qui processione producitur, a proferentibus non preitur. Aperte tunc uidebimus quomodo et unum diuisibiliter tria sunt, et indiuisibiliter tria unum. Apparente igitur in iudicio retributore operum, iam uerba cessabunt exhortationum, et nos angustias uite presentis euadentes, in illa quoque suscepti contemplatione gaudiorum, iam nullatenus indigebimus audire uerba doctorum.



CAP. XL. Qualia futura sint humana corpora post resurrectionem.

 Cum de qualitate corporum qualia per resurrectionem sint queritur, non ego, sed beatus Gregorius audiatur. Redemptor noster, inquit, resurrectionem, quam in se ostendit, nobis promisit; et quia membra sui sequuntur gloriam capitis, eam in fine mundi facturus est in nobis. Sed ecce resurrectionem audio, effectum tamen eiusdem resurrectionis exquiro. Credo namque quia resurrecturus sum, sed uolo ut sciam qualis. Sciendum mihi quippe est utrum in quodam alio subtili forsitan uel ereo, an in eo quo moriar, corpore resurgam. Sed si in ereo corpore resurrexero, iam ergo non ero, qui resurgo. Nam quomodo uera est resurrectio, si uera non potuit esse caro? Aperta igitur ratio suggerit quod si uera caro non fuerit, procul dubio resurrectio  uera non erit. Hec enim recte resurrectio non potest dici, ubi non resurgit quod cecidit. Credendum est igitur quia nequaquam corpus nostrum in illa resurrectionis gloria erit impalpabile, uentis subtilius, uel ere. Erit enim subtile quidem per effectum spiritualis potentie, sed palpabile per ueritatem nature. In illa ergo celestis regni gloria caro secundum naturam erit, et secundum passionis desideria non erit, quia deuicto mortis aculeo in eterna incorruptione regnabit. Credimus igitur, et fatemur carnem nostram post resurrectionem futuram et eamdem et diuersam: eamdem per naturam, diuersam per gloriam; eamdem per ueritatem, diuersam per potentiam. Erit itaque subtilis, quia incorruptibilis: erit palpabilis, quia non amittet essentiam  nature ueracis.



CAP. XLI. In quibus locis sint anime iustorum ante resurrectionem.

Quoniam quidem simpliciores fratres de animabus ante resurrectionem quibus in locis sint dubitant, ideo uolumus ut de eis diuine Scripture uerbis certiores fiant. Ait enim beatus Gregorius : Cum sanctus, seu malignus spiritus aliquo moriente egredientem animam a claustro carnis acceperit, in eternum secum sine ulla mutatione retinebit: ut nec exaltata ad supplicium proruat, nec eternis mersa suppliciis ultra ad remedium ereptionis ascendat. Nequaquam enim misericordia Redemptoris post mortem liberat, quem ante  mortem gratia ad ueniam non reformat. Item : Electi Dei, et perfecti uiri postquam de corporibus transeunt, nequaquam per morarum spatia  a patrie celestis perceptione differuntur: mox quippe ut a colligatione carnis exeunt, in celesti sede requiescunt. Hoc autem quod in quarto Dialogi libro dicitur, quod ante restitutionem corporum in celo recipiuntur anime iustorum, hoc neque de omnibus iustis fateri possumus, neque de omnibus negare. Nam sunt quorumdam anime iustorum, que quibusdam adhuc mansionibus a celesti regno differuntur. In quo dilationis damno quid aliud innuitur, nisi quod de perfecta iustitia aliquid minus habuerunt? Et tamen luce  clarius constat quod perfectorum iustorum anime, mox ut huius claustra carnis exeunt, celestibus sedibus recipiuntur. Hoc autem ipsis iustis pro retributione sue iustitie crescet in die iudicii: quod nunc animarum sola, postmodum uero etiam corporum beatitudine perfruentur, ut in ipsa quoque carne gaudeant, in qua dolores cruciatusque pro Domino pertulerunt. Preterea sciendum est quoniam etsi baptizatos omnes infantes, atque in eadem infantia morientes ingredi regnum celeste credendum est, omnes tamen paruulos  regna celestia ingredi credendum non est; quia nonnullis eiusdem regni celestis aditus a parentibus clauditur, si male nutriantur.



CAP. XLII. De summo abbate, id est Deo omnipotente.


Creator omnium Deus, Pater omnipotens, in quo clamamus: Abba  , qui omnia operatur quietus, nec tamen angustatur intentus, sic exteriora circumdat, ut interiora impleat; sic interiora implet, ut exteriora circumdet; sic summa regit, ut ima non deserat; sic imis presens est, ut a superioribus non recedat; sic latet in sua specie, ut tamen cognoscatur in operatione; sic in suo cognoscitur opere, ut tamen comprehendi non ualeat cognoscentis estimatione; sic adest, ut uideri nequeat; sic uideri non ualet, ut tamen eius presentiam ipsa sua iudicia testentur; sic se intelligendum prebet, ut tamen ipsum nobis radium sui intellectus  obnubilet; et rursum nos caligine ignorantie sic reprimit, ut tamen nostre menti radios sue claritatis intermisceat, quatenus et subleuata quidpiam uideat, et reuerberata contremiscat: et quia eum sicuti est uidere non potest, aliquando uiuendo cognoscat. Sunt autem in Ecclesiis quidam prelati qui, licet diuersis operibus sint intenti, tamen operantur quieti. Interiora domus sue implent doctrina, exteriora uero circumdant prouidentia; nec tamen sic doctrine student, ut a prouidentia cessent; nec sic curis exterioribus inhiant, ut a spirituali doctrina refrigescant. Summa regunt, et tamen ima non deserunt. Illa cum potestate, ista cum humilitate. Non enim a sapientibus recedunt, sed tamen simplicioribus fratribus condescendunt. Sic  latent fratribus in sua uoluntate, ut tamen aliquando cognoscantur in operatione; sic cognoscuntur in suo opere, ut uix reprehendi possint cognoscentis estimatione; sic adsunt quandoque, ut uideri nequeant, quia quamuis remoti sint corpore, adsunt tamen sollicita circumspectione; sic se intelligendos prebent ceteris, ut uix intelligi ualeant etiam a discretis. Nec tamen sic secretum mentis obnubilant, quin pro tempore et loco quibus congruum uiderint, illud dicant. Et quia summo abbati toto affectu mentis inherent, adhuc in terris positi formam summi abbatis tenent. A proposito suo flecti nequeunt, et eos qui sub ipsis sunt proposita sua tenere cogunt, alios reprehendunt, et ab iis reprehendi  uolunt. Nihil enim in se habere desiderant, quod oculis hominum et oculis diuine maiestatis non ostendant. Et quia scriptum reperiunt: Beati mundo corde, quoniam ipsi Deum uidebunt , ideo ut Deum in futuro uideant, oculum cordis puluere terrene uanitatis mundant. In futura siquidem uita Deus uidebitur ab iis, quorum oculi mentis a uitiis purgantur. Unde beatus Gregorius: uidebimus, inquit, Deum ipsum, qui erit nostri laboris premium, ut post huius tenebras mortalitatis gaudeamus luce diuine contemplationis. Que nimirum uisio fide nunc inchoatur, sed tunc in specie perficietur, quando ceternam Dei sapientiam, quam modo per ora predicantium quasi per decurrentia flumina sumimus, in ipso suo fonte bibemus. In libro  etiam Dialogi scriptum reperi: quod sicut mali malos in supplicio, sic boni bonos cognoscent in regno. In qua uidelicet cognitione utriusque partis cumulus excrescit retributionis, ut et boni amplius gaudeant, qui secum eos letari conspiciunt, quos amauerant; et mali, dum cum eis torquentur, quos in hoc seculo dilexerunt, despecto Deo, eos non solum sua, sed etiam illorum consumat pena. Fit autem quiddam mirabilius in electis, quia non solum eos, quos in hoc cognouerunt mundo, agnoscunt, sed uelut uisos ac cognitos recognoscunt bonos, quos nunquam uiderunt. Quia enim illic omnes communi claritate Deum conspiciunt, non est quod ibi nesciant, ubi scientem omnia sciunt. Tunc enim in claustro perfecte beatitudinis angelis et hominibus  Deus preerit quibus nichil deesse poterit, quoniam abbatis more, Dei sapientia omnia omnibus prouidebit. Ibi nullus in suo ordine deficiet, quia in libro diuine sapientie, in quo scriptus est ordo nature, unusquisque leget.



CAP XLIII. De priore, qui precessit nos ad labores, et deducit ad requiem.

Sicut sapiens uerbis innotescit paucis, et iterum sicut sapienti sat dictum est, quando aliquis ei pauca de multis refert; sic quando aliquis simplicibus loquitur, oportet ut eis diffusius et uerbis planioribus loquatur. Ideo tractatum longius extendi, quoniam simplicioribus fratribus intendebam loqui. Priusquam tamen huic operi finem imponam, de inuentore nostri ordinis simplicioribus fratribus aliquid  in transitu dicam. Inuentor siquidem nostri ordinis missus fuit a claustro summi Abbatis, a sinu uidelicet Dei Patris. uenit in hunc mundum, induit humilitatis habitum, induit uestem carnis: uocauit peccatores ad claustrum perfecte religionis. Premisit gratiam, proposuit misericordiam, promisit ueniam. Collegit conuentum, constituit numerum, duodecim scilicet apostolos, et discipulos complures quasi conuersos. Construxit Ecclesiam per totum orbem terrarum diffusam, proposuit communem uitam secundum regulam sub sanctis apostolis constitutam. Sicut prior ad laborem ceteros precedit, et eos post laborem ad quietem claustri reducit; sic Christus post huius mundi laborem, suos deducet  ad requiem, post laborem, scilicet mundane tribulationis, ad requiem diuine contemplationis. Duodecim autem apostoli, quos recensebo, ut eos possimus saltem in aliquo sequi, hi sunt Petrus, Andreas, Iacobus, Ioannes, Thomas, Iacobus, Philippus, Bartholomeus, Mattheus, Simon, Iudas, et Iudas Iscariotes . Petrus agnoscens, Andreas uirilis, Iacobus luctator, Ioannes gratia, Thomas geminus, Iacobus supplantator, Philippus os lampadis, Bartholomeus filius suspendentis aquas, Mattheus donatus, Simon obediens, Iudas laudans uel confitens interpretatur. Qui igitur bonitatem Dei sicut Petrus agnoscunt, sicut Andreas uiriliter agunt, sicut Iacobus  luctantur contra uitia, adiuuante Ioannis gratia, sicut Thomas etsi aliquando dubitant, postea tamen conuertuntur ut credant, sicut Iacobus uitia supplantant, sicut Philippus aperto ore Deum predicant, sicut Bartholomeus aquas suspendunt, quia populos in lapsu mundi positos a terrenis sustollunt, sicut Mattheus omnibus que possident renuntiant, et seipsos donant, sicut Simon Deo obediunt, et sicut Iuda confitentur peccata sua, et diuinis laudibus incumbunt: ii a Deo non recedunt, nec sicut Iudas Iscariotes loculos portant, et locum mutant, osculo magistros tradunt, dum illis insidiantes detrahunt. Qui tales sunt a Deo recedunt. Qui autem in tribulationibus cum Christo permanserint, in futuro celestis glorie participes erunt. Et qui secuti sunt eum ad laborem,  sequentur ad requiem. Cum ipso erunt in claustro perfecte beatitudinis, et fruentur dulcedine diuine contemplationis. In libro uite legent floribus amenitatis perpetue delectati. Sub umbra ligni uite quasi sub umbra diuine protectionis quiescent. Hec requies mea in seculum seculi, hic habitabo quoniam elegi eam . Ibi uidebo Deum Saluatorem meum. Scio enim quod Redemptor meus uiuit, et in nouissimo die de terra surrecturus sum: et rursum circumdabor pelle mea, et in carne mea uidebo Deum saluatorem meum . Non dixit Creatorem, sed Redemptorem. Qui enim omnia creauit, de captiuitato nostra sua nos passione redemit. Et qui inter impiorum manus occubuit, in celo uiuit. In nouissimo igitur die resurgam, ut in carne mea uerus  homo uerum hominem Deum uideam. Reposita est hec spes mea in sinu meo . Unde beatus Gregorius: Nihil certius nos habere credimus, quam quod in sinu tenemus. In sinu ergo spem repositam tenuit, qui uera certitudine de spe resurrectionis presumpsit. Laudabo igitur Deum in uita mea , ut possim eum laudare in futura uita. Laudabo Deum in opere humane creationis, et post lapsum humani generis laudabo eum de misericordia reparationis, laudabo etiam pro bono future resurrectionis. Sed adhuc adiiciam super omnem laudem istam. Post primam enim creationem et peccare, et mori homo potuit, post reparationem peccare et mori non desiit, sed post resurrectionem et mori et peccare cessabit. Et hec laus est super omnem laudem,  quia non impedietur aliquo casu, nec habebit finem. Mirabilis ergo Deus in sanctis suis; Deus Isrel, ipse dabit uirtutem et fortitudinem plebi sue, benedictus Deus . In presenti mirabilis in sanctis suis in miraculis faciendis, in futuro admirabilis in bonis remunerandis. Ipse dat in presenti plebi sue adhuc in fide firmam uirtutem, patientie fortitudinem; in futuro autem dabit uirtutem incorruptionis, fortitudinem immortalitatis, quam nobis largiatur benedictus per omnia secula Deus. Amen.


 Hec sunt que de Claustro anime sub nomine M. Hugonis a S. uictore, canonici regularis Sancti uictoris Parisiensis, impressa comperimus; quia tamen a phrasi eius et a professione nonnichil dissident, potius accedam  illi qui Hugonis a Folieto esse censerit: is enim a Regula canonica diui Augustini ad rectiorem D. Benedicti transiit, unde utriusque institutionis passim meminit. In uetusto autem exemplari, Hugoni priori canonicorum Sancti Laurentii in pago Ambianensi ascripta legi; quocirca mihi quidem adhuc sub iudice lis est.





DE MEDICINA ANIMAE AUCTORE, UT uIDETUR, HUGONE DE FOLIETO. *



PROLOGUS. De duplici curatione seu medicina, anime uidelicet et corporis, de qua in subsequenti agetur opusculo.


Rogas me, frater carissime, ut ea, que de medicina anime ad Ioannem medicum scribere ceperam, tibi transmittere non omittam. Sicut enim dicis, ea multis utilia fore credis. Nec solum, si attente considerentur, animas incolumes seruant, sed etiam corporibus humanis sanitatem prestant. Breui siquidem sermone docent que corpori et anime prosunt uel nocent. Tue autem discretioni notum cupio fieri quod ea que de medicina anime scribere ceperam, per negligentiam, priusquam alibi scripta fuissent, amisi. Sed, carissime, ea, que ad  memoriam reducere potero, sine dilatione tibi transmittere curabo. Nec mireris si ea, que multo labore quesita suis in locis ordinaueram, minus ordinate et quasi quasdam excerptiones in unum collecta componam. Sed forsitan dicet aliquis: Noua sunt que requiris, hec in diuina pagina reperiuntur scripta. Imo quia quedam de his in diuina pagina reperiuntur scripta, ideo ad edificationem claustralium memorie commendata reliqui. In Euangelio siquidem de leproso, de paralytico, de febricitante, et de multis aliis legitur, qui a Domino mirabiliter esse curati perhibentur. Nec illud solum esse factum reor ad reparationem corporum, sed etiam ad edificationem morum, et sanationem animorum, sed et  in quibusdam aliis libris de oleo, de unguento, de collyrio quedam scripta reperi, que a sanctis Patribus spiritaliter intellecta cognoui. Neque enim erubui aliorum dicta huic interponere lectioni. Restat igitur ut petitioni tue satisfaciam, et quod diu distuli, debitum petitori reddam.



CAP. I. De homine, qui microcosmus, id est minor mundus, appellatur.

Homo microcosmus, id est minor mundus, appellari ab antiquis solet, quia per similitudinem maioris mundi figuram tenet. Potest autem assignari magna conuenientia in compositione corporis humani et constitutione mundi. Unde celum capiti, er pectori, mare uentri, terra extreme corporis parti assimilatur. In celo Deus residet, et in capite  hominis mens principatum tenet. In Deo sunt tres persone, Pater, Filius et Spiritus sanctus; et in capite humano tres potentie, intellectus, ratio et memoria. Sunt et in celo duo luminaria magna, sol et luna; et in capite duo oculi, qui illuminant firmamentum faciei. Sol et luna diem et noctem illuminant, de rebus lucem cognitionis hominibus sua claritate prestant: oculi uero rerum imagines sua subtilitate in se suscipiunt, et sic de iis que uidemus, per intellectum rationi nuntiantes nos certos reddunt. Similiter in pectore sicut in ere uolant cogitationes quasi nubes, fit aliquando claritas letitie, aliquando obscuritas tristitie, insurgunt illic uenti tentationum, qui conturbant animum, diuiso ere fiunt coruscationes ire, sequitur ignis odii, id est combustio  animi, qui quoties extensus ab alto, uidelicet a prelato descendit, toties subiectos ledit. Has autem tempestates aliquando compescunt pluuie, aliquando niues, aliquando grandines. Quoddam enim placat sermo sancte exhortationis, quosdam leue blandimentum consolationis, quosdam uero asperitas increpationis. Sed et sicut aque in mari, sic collectio humorum in uentre solet congregari. Ibi ab hepate fit inundatio sanguinis, fit effusio fellis, fit etiam more Charybdis in pulmone emissio et attractio phlegmatis. Fit uelut Circes splenis induratio. In tali igitur commotione maris, id est ebullitione uentris, fiunt estuationes et eiectiones quedam, aliquando per superiorem regionem aliquando per inferiorem, et hoc per secessum, illud per uomitum.  Sicut enim mare nichil fetidum in se diu tolerat, sic uenter quotidie cibo indigens, ne putrefactum diu contineat, se per secretum nature purgat. Similiter hominis extreme partes, id est pedes, assimilantur terre, quia sunt sicut illa frigide et sicce nature. Dum enim extreme partes hominis egrotantis frigescunt, mortem annuntiant, quia terre, cuius naturam suscipiunt, appropinquant.



CAP. II. De quatuor elementis mundi. De quatuor humoribus corporis humani, el de quatuor anni temporibus ad animum uel animam applicatis.

Quatuor sunt elementa mundi, ignis, er, terra et aqua. Quatuor humores corporis humani, sanguis, cholera rubra, cholera nigra et phlegma. Quatuor  uero tempora anni: uer, estas, autumnus, hiems. Ignis est calide et sicce nature, er calide et humide, terra frigide et sicce, aqua frigide et humide. Similiter sanguis calide et humide nature; cholera rubra calide et sicce; cholera nigra frigide et sicce; phlegma frigide et humide. Sic et uer calide et humide nature; estas calide et sicce; autumnus frigide et sicce; hiems frigide et humide. Elementa igitur congruunt humoribus, humores temporibus. Sed et anima per similitudinem habere dicitur sua elementa. Pro igne utitur intellectus subtilitate; pro ere, mentis puritate; pro terra rationis stabilitate; pro aqua ingenii mobilitate. Ut animus de fide recte per intellectum sentiat, pure discernat, firmiter credat, sine mora fidei preceptis  obediat, et sic bene operando sane uiuat: quia fides sine operibus mortua est : necesse est igitur ut subtilitas temperetur puritate, puritas subtilitate, stabilitas mobilitate, mobilitas stabilitate. Ut enim ignis alta petit, er medium tenet, sic cauendum est ne intellectus nimis alta sentiat, ne leuitate subtilitatis a ueritate discedat, sed detineatur puritate reuocante et dicente: Non plus sapere quam oportet sapere, sed sapere ad sobrietatem . Cauendum est etiam ne stabilitas dissoluatur per mobilitatem, uel mobilitas per stabilitatem, sed uelox sis ad audiendum, tardus ad loquendum, et tardus ad iram . Similiter et animus utitur quatuor humoribus: pro sanguine utitur dulcedine; pro cholera rubra, amaritudine; pro cholera nigra, tristitia;  pro phlegmate, mentis compositione. Dicunt enim physici sanguineos esse dulces, cholericos amaros, melancholicos tristes, phlegmaticos corpore compositos. Ut sit dulcedo in contemplatione, amaritudo de peccati recordatione, tristitia de perpetratione, compositio de emendatione. Est etiam attendendum, ne dulcedo spiritalis turbetur amaritudine temporali, uel amaritudo habita de peccato corrumpatur dulcedine carnali; ne utilis tristitia turbetur otio uel inertia, uel mens composita dissoluatur per illicita. Sed et anima fertur habere sua tempora: pro calore estatis utitur caritate; pro frigoribus hiemis, torpore tentationis; pro autumno et uere, temperantia et mediocritate. Esto igitur temperatus in corde,  mediocris in opere: anima enim que temperamentum custodit, salubriter uiuit.



CAP. III. De phlegmate, et phlegmaticis.

uolo, prout potero, ad edificationem anime de quatuor humani corporis humoribus diligenter pauca disserere, ut ex affectibus humorum facilius dignosci ualeant diuersitates morum. In primis igitur de phlegmate loqui incipiam, ut a frigidis et humidis exordium loquendi sumam. Phlegma siquidem habet sedem in pulmone, cuius natura frigida et humida. Unde fiunt homines tardi et obliouiosi, atque somnolenti. Imitatur naturam hiemis, naturam aque, naturam decrepite etatis. Purgationem habet per os, crescit in hieme. In hoc tempore melius se  habent cholerici, peius phlegmatici. Melius iuuenes, peius decrepiti. Pessima est infirmitas, que est ex phlegmate, ut est febris quotidiana, minus mala que fit ex cholera, ut tertiana: eodem bonum est uti calidis et siccis. Potest igitur natura phlegmatis assimilari compositioni mentis. Phlegma sedem babet in pulmone, quasi in discretione. Compositio etenim mentis adiuuatur beneficio discretionis. Sicut enim pulmo erem attrahit et emittit, sic discretio quod bonum est retinet, et quod malum est expellit. Frigide et humide nature dicitur esse. Est autem frigus, quo refrigeramur ab estu uitiorum, et est humor compunctionis, quo mundamur a sorde peccatorum. De primo dicitur: Remitte me, ut refrigerer priusquam abeam, et amplius non ero .  De secundo autem: Lauabo per singulas noctes lectum meum, lacrymis meis stratum meum rigabo . Inde fiunt homines tardi, obliuiosi, et somnolenti. Tardi ad operandum malum. Obliuiosi, ut obliuiscantur populum suum, et domum patris sui . Somnolenti, ut in pace in idipsum dormiant et requiescant . Sed et aliter accipitur frigidum et humidum, ut in frigore intelligas torporem in caritate, in humore torporem in opere. Cum enim abundabit iniquitas, refrigescet caritas multorum , et sic ex corrupto phlegmate, id est ex corrupte mentis compositione, fiunt homines tardi ad operandum bonum, obliuiosi ut obliuiscantur Domini Creatoris sui, somnolenti, ut si preualeat inimicus, obdormiant in morte. Est  etiam status mentis aque similis, quia inundatione est periculosus, fluctuatione turbatus, nutibus instabilis. Hiemis uero tempestates imitatur, tentationum etenim procellis lacessitur; similitudinem tenet etatis decrepite, quia ueteris hominis, id est Ade, defectus et inobedientia uix recedunt a mente. Respirationem habet per os. Superfluitates siquidem mentis purgantur per os intime confessionis. Crescit et hieme, qua multiplicatur tentationum tribulatione. In hoc tempore melius se habent cholerici, peius phlegmatici. Melius iuuenes, peius decrepiti. Iuuenes et cholerici calidi et sicci sunt. Phlegmatici et decrepiti frigidi sunt et humidi. Qui igitur peccata sua deflent, nec tamen adhuc illo amore celestium succensi feruent, non est mirum  si phlegmatici interpretantur. Tentationi citius et corruptioni subiacet illorum status mentis. Pessima est infirmitas, que fit ex phlegmate, id est ex propria mentis corruptione. Ex propria siquidem corruptione mentis nascitur quotidiana febris, continuus uidelicet ardor carnis. In hoc item tempore, id est in hieme, utendum est calidis et siccis, electorum procul dubio exemplis. Electorum etenim opera sancti Spiritus ardore sunt accensa. Notandum est quod frigus predicti temporis contingere solet ex nimia remotione solis. Tunc enim sol intrat Capricornum, quod esse dicitur infimum signum. Nota naturam animalis unde signum nomem accepit, ut inde aliquid accipias moralitatis. Capra siquidem  similitudinem delinquentium tenet, quia sic capra ex corrupto per febrim continuam humore, ut ex consuetudine peccandi peccator, fetet. Que tamen in altis rupibus pascitur, dum peccator uerbis et exemplis sublimium uirorum delectatur. In hoc igitur tempore sol Capricornum intrat, dum Sol iustitie peccatorem sancti Spiritus radiis illustrat. Post Capricornum uero intrat Aquarium, ut fetorem carnis abluat lacrymis. Ascendit etiam usque ad Pisces, quod signum est tertium, et obtinet finem hiemis, ut sicuti piscis sub aquis, sic peccator uiuat in lacrymis.



CAP. Iu. De sanguine et sanguineis.

Post frigus et pluuias hiemis, post refrigerium uidelicet et lacrymas compuncti cordis, peruenitur  ad ueris temperiem, et eris serenitatem, id est, ad puritatem mentis in nouitate conuersionis. Unde post illa, que de phlegmate diximus, ad ea que de natura sanguinis sunt dicenda, transeamus. Sanguis sedem habet in hepate, estque humide et calide nature, crescit autem in uere, in quo tempore mala est infirmitas, que fit ex febri quartana, pessima que fit ex sanguine ut synocha. In hoc tempore melius se habent senes, peius iuuenes, melius decrepiti, peius pueri. In hoc etiam tempore utendum est frigidis et siccis. Sicut superius diximus, sanguis est dulcedo contemplationis. Qui sedem habet In hepate quasi in suo fonte, in calore siquidem hepatis est locus feruide decoctionis, inde sanguis per membra dirigitur, ut eorum calore tertio decoquatur.  Prima enim decoctio fit in stomacho, secunda in hepate, tertia in omnibus membris. Ex ardore igitur dilectionis quasi ex calore hepatis, more sanguinis profluit dulcedo spiritualia contemplantis. Est autem calide et humide nature. Calor ex amore, humor ex timore. Hoc calore et humore crescunt pueri ii nouiter conuersi, qui assimilantur ueri et eri, id est, uite nouitati. Crescit in uere. Cum enim aliquis nouiter conuertitur, spiritali dulcedine multiplicius delectatur. In hoc tempore mala est infirmitas, que fit ex melancholia, ut quartana. Pessima que fit ex sanguine, ut synocha: in initio etenim conuersionis, dum delectatur animus contemplantis, si ex abundantia boni operis quasi inundatione sanguinis nascatur  tumor elationis, tunc quasi ex corruptione sanguinis nascitur synocha febris, et contingit ut sanguis, qui est amicus nature, fiat inimicus uite. Dicunt enim physici synochos esse mortis amicos. In hoc tempore melius se habent senes, peius iuuenes, melius decrepiti, peius pueri. Ex natura etenim consimilis temporis augmentatur materia infirmitatis. Cum uero in contrario tempore infirmitas tempori contraria nascitur, dolor contrarie infirmitatis lenitur, quia contraria contrariis curantur. Ideo in uere utendum est frigidis et siccis. Ne igitur per desiderium uane glorie feruor sanguinis ebulliat, necesse est ut animus frigus tentationum, et sterilitatem siccitatis ad memoriam reducat, et utatur huius  beneficio diete, ut sanior sit in uere, ne in initio conuersionis appetatur amor laudis. Nota etiam quod in uere ex calore et humore temporis aperiuntur pori terre. Procreantur diuersi coloris herbarum flores, diuersi scilicet generis uirtutes, et fit quasi nostrum uer in nostra mente. Unde dicitur: Aestatem et uer, tu plasmasti ea . In uere intelliges nouiter conuersos, mansuetudine temperatos, in estate prouectiores igne caritatis feruentes. In hoc siquidem tempore sol ascendens tria signa fertur obtinere, Arietem in initio, Taurum in medio, Geminos in fine. Attende igitur in Ariete ducatum, in Tauro iugum, in Geminis consortium: ducatum prelationis, iugum subiectionis, consortium cohabitationis. Ut scias  preesse, subesse, cesse. Discas etiam simul esse in timore et labore cum amore. Hoc est itaque temperantia ueris, mansuetudo scilicet nouiter conuerse mentis. Solet autem hoc tempus inconstans esse, modo pluuiosum ex uicinitate hiemis, modo siccum ex uicinitate estatis, modo eadem ratione frigidum, modo calidum. Inde homines citius in Martio infirmantur, quia corpora humana nuper aperta ex nouo calore statim corrumpuntur redeunte subito pristino frigore. Nouiter siquidem conuersi inconstantie motu solent agitari, et licet corda eorum sint aperta nouo calore dilectionis, corrumpuntur tamen quandoque subito frigore improuise suggestionis. Modo inundatione precedentium delictorum quasi pluuiis humectantur, modo  uero desiderio celestium quasi solis radio desiccantur. Prouidendum est autem ne infirmitas, que in frigore hiemis orta fuerat, in Martio, id est, in initio conuersionis reuertatur, et egrotantem occidat.



CAP. u. De cholera rubra, et cholericis.

Congruum, carissime, nobis uidetur, ut post humorem sanguinis de cholera rubra disseratur. Cholera siquidem rubra habet sedem in , id est in felle. Natura eius calida est et sicca. Unde fiunt homines iracundi, ingeniosi, acuti et leues. Est autem consimilis igni, estati, calide iuuentuti. Respirationem habet per aures, crescit in estate. In hoc tempore melius se habent phlegmatici, peius cholerici. Melius decrepiti, peius iuuenes. Pessima est infirmitas, que uenit ex cholera, minus mala  que est ex phlegmate. In eodem itaque tempore utile est uti frigidis et humidis. Oportet autem, sicut superius diximus, ut cholere rubre assignetur amaritudinis uirtus. Sicut enim in sanguine dulcedo, sic et in cholera rubra designatur amaritudo, ut non tantum in spiritualibus dulcescas, sed etiam contra uitia grauiter amarescas. Calida est et sicca. Calida feruore bone uoluntatis, sicca ab humore fluxe cogitationis. Facit homines iracundos contra uitia, ingeniosos ad destruenda diaboli machinamenta, acutos ut subtiliter de rebus sentiant, leues ut audita cito percipiant. Est autem similis igni, estati, calide iuuentuti: hec enim sunt calide, et sicce nature. Ut habeas ex cholera rubra amaritudinem  contra peccatum, ex iuuentute fortitudinem contra diabolum, ex igne claritatem, intelligentie cognoscendi Deum, ex estate ardorem diligendi proximum. Purgationem habet per aures. Dum enim libenter audis quod agere debeas, per aures cordis cholere rubre superfluitates purgas. Crescit in estate. Quanto enim plus abundat caritas, tanto plus odio habetur iniquitas, quia ita diligendi sunt homines, ut eorum non diligantur errores. In hoc tempore melius se habent phlegmatici et senes; peius cholerici, et iuuenes. Senes sunt phlegmatici, iuuenes cholerici. Illi frigide et humide nature; isti uero calide et sicce sunt. Melius igitur habent senes et phlegmatici si infirmentur in estate, id est, in contrario tempore. Citius enim curari possunt,  quia contrariis contraria conueniunt. Iuuenes autem et cholerici in simili tempore peius habent si nimis alta sapiunt, si nimio prelationis desiderio succensi calent. Unde et in hoc tempore pessima est infirmitas, que uenit ex cholera, minus mala que est ex phlegmate: quia augmentatur materia infirmitatis ex consimili natura temporis. In eodem utile est uti frigidis et humidis. In tanto siquidem ardore caritatis attendendum est frigus precedentis hiemis, id est, lapsus delinquentium ad confirmationem bonorum. Si enim stas, uideas ne cadas . Nam quanto gradus altior, tanto casus grauior. Tempera ergo calidum frigido, siccum humido, et ne aliquando nimium caleas, attende Petri casum, attende et lacrymas.

 Lapsus est Petrus, post lapsum fleuit amare.

Profuerunt nobis illius et casus, et lacryme. Utere ergo hoc unguento, non enim adhuc melior es Petro. Nimio calore flagrabat Petrus cum diceret: Et si oportuerit me mori tecum, non te negabo . Immensitas caloris erat nimia confidentia ex nimio affectu amoris. Et ideo quia plus exarsit quam debuit, exaruit dicens: Non noui hominem . Oportuit igitur ut et ariditatem temperaret, et flammam nimie confidentie exstingueret. Egressus enim foras fleuit amare . Petrus agnoscens interpretatur. Est autem responsum Delphico Apolline dignum: , nosce teipsum. Si enim qualis fuisti ante conuersionem consideres, mox et ariditati tue lacrymarum rorem  infundas, et nimium calorem fragilitatis agnitione temperes. In predicto autem tempore, id est in estate, ascendit sol usque ad Cancrum, et fit ibidem estiuale solstitium. Hec est eminentissima uia nobis ab Apostolo demonstrata, de qua et alibi dicitur: Est fides, spes, caritas: maior autem his est caritas . In perfectione igitur caritatis fit solstitium, ut nichil diligamus plusquam Deum. uocatur Cancer signum tropicum, id est, conuersiuum, ut ab amore Dei conuertaris ad amorem proximi. Hic est enim regressus a Cancro ad uirginem, a feruenti amore Dei usque ad castum amorem proximi. Sol autem in eadem estate tria signa dicitur obtinere: in principio Cancrum, in medio Leonem,  in fine uirginem, ut habeat caritas in Cancro ad proximum conuersionem compassionis, in Leone, uigilantiam circumspectionis, in uirgine, puritatem dilectionis. Cancer retrograditur. Leo dormiens apertos oculos habet. uirgo est que carnalem commistionem adhuc ignorat. In hoc itaque uigilet, qui ad amorem proximi conuertitur, ut non propter aliud quam propter Deum proximus diligatur. Huius autem temporis proprium est radices herbarum et arborum arefacere, dum nullo terrene delectationis humore fidelium nutriuntur mentes.



CAP. uI. De cholera nigra, atra bili, et melancholicis.

Restat nunc ut de natura cholere nigre aliquid sub breuitate dicamus. Ipsa enim dominatur in  sinistro latere. Habet autem sedem in splene, frigida est et sicca, facit homines iracundos, timidos, somniculosos, aliquando uigilantes. Purgationem habet per oculos. Crescit in autumno. In hoc tempore melius se habent sanguinei, peius melancholici; peius senes, melius pueri. Pessima est infirmitas que nascitur ex melancholia, minus mala que est ex sanguine. In hoc etiam tempore utendum est calidis et humidis. In cholera nigra, sicut alibi diximus, intelligi potest tristitia, ut pro his que male gessimus tristes simus. Sed et alia species tristitie dicitur esse, dum mens transeundi ad Deum desiderio cruciatur. Dominatur in sinistro latere, quia uitiis subiicitur, que sunt in sinistra parte. In splene sedem habet, quia quamuis de  dilatione celestis patrie contristetur, tamen in splene quasi in spe gaudet. Ut enim legisse me recolo, testantur physici in splene generari risum. Ex hac igitur uicinitate satis congruum esse reor ut melancholici quandoque rideant, quandoque fleant. Frigida est et sicca, frigus et siccitas aliquando in bona significatione accipiuntur, aliquando in mala. In mala significatione frigus accipitur, cum dicitur: Iam hiems abiit, et recessit . Ut in frigore hiemis attendatur torpor deuotionis. In bona significatione ponitur, ubi dicitur: Transiuimus per ignem et aquam, et eduxisti nos in refrigerium . Ut post estum et dissolutionem transeamus ad requiem. Ignis siquidem urit, aqua dissoluit. Urit enim tribulationis aduersitas, dissoluit  blandientis mundi prosperitas. uas autem igne consolidatum aquam non timet. Post transitum uero tentationis ducet nos Dominus ad refrigerium mentis. Similiter et siccum duobus modis accipitur. Unde et Psalmista: Et siccam formauerunt manus eius . Siccam uocat cordis nostri terram a malis humoribus desiccatam. Sed et aliter siccum intelligi potest, quando mentis ariditas celesti, id est sancti Spiritus rore caret. Facit homines iracundos iuxta illud: Irascimini, et nolite peccare . Timidos, quia beatus homo qui semper est pauidus . Aliquando somnolentos, aliquando uigilantes, id est, quandoque grauatos curis, aliquando uigilanter intentos celestibus  desideriis. Similis est autumno, terre et senectuti, ut imitetur in terra terre stabilitatem, sequatur in senio seniorum grauitatem, in autumno frugum maturitatem. Purgationem habet per oculos. Ab his enim uitiis, pro quibus tristes efficimur, si per confessionem eiecta fuerint, per lacrymas purgamur. Crescit in autumno, id est, in sensu maturo. In quantum enim plus attendis maturitatem sensus et etatis, in tantum magis debet crescere immensitas doloris de peccati perpetratione. In hoc tempore melius se habent sanguinei, peius melancholici. Peius senes, melius pueri. Habuisti per sanguinem dulcedinem caritatis. Habes nunc per choleram nigram, seu melancholiam, tristitiam pro peccatis. In uere uite nouitatem, in autumno maturitatem,  ut temperetur maturitas uite nouitate, uite nouitas consilii maturitate. Ut nouiter conuersus peruenire desideret ad maturitatem perfectionis, et senex recogitet quam feruens fuerit in initio conuersionis. Si igitur sic in uere et autumno etates et humores alternando consideras, in contrariis temporibus utrorumque naturas incolumes seruas. Oportet etiam in hoc tempore uti calidis et humidis. Non enim sufficit ad conseruandam anime sanitatem siccari ab humore uoluptatum, et refrigerari ab estu uitiorum, nisi etiam infundaris superne contemplationis rore, et sancti Spiritus amore simul accendaris. Solet in autumno sol tria obtinere signa, Libram uidelicet in principio, Scorpium in medio, Sagittarium in fine. Nosti, carissime, quod  autumnus ad extremum maturos colligat fructus. Nosti etiam quod in hoc tempore contingat equinoctium esse. Si igitur ad maturitatem peruenisti, si sponte non renuis ut botrus exprimi, si uinum es, si boni saporis, si in cellarium summi regis peruenire desideras, ut dicas: Cupio dissolui et esse cum Christo , attende Libre signum, attende solstitium. Libra enim equali lance ponderat noctes et dies, id est bonas et malas operationes. Scorpius uero cauda minatur, aculeo pungit. Aculeus siquidem in cauda dolor est in fine. Cum autem in senectutem perueneris, time, quia periculum imminebit mortis. Post Scorpium autem signum intrat sol Sagittarium. Sagittarius ex duabus naturis constat, ferina scilicet et humana. Superior  pars homini, inferior fero assimilatur animali. Qui enim rationabiliter uiuunt, digni sunt celo; qui autem bestialiter, digni sunt inferno. Arcum tenet, sagittamque iacit. Est autem duplex arcus, est arcus Domini, et est arcus diaboli. Illi innituntur spirituales, isti animales. Intendunt enim arcum suum peccatores, ut sagittent in [obscuro rectos corde] occultis immaculatum . Quos enim religionis locus et habitus immaculatos occultat, occultis insidiis diabolus infestare non cessat. Habent etiam peccatores arcum occulte malitie, et chordam nequitie. Habent et pharetram, id est thecam, in qua portant sagittas, cogitationes uidelicet peruersas, quoniam peccatores intenderunt arcum suum, parauerunt  sagittas suas in pharetra . Sagittas parant, quia ad hoc student peruersi ui subuertant. Sed Dominus arcum conteret, et sagittas confringet . Est autem iustorum arcus spiritalis intelligentia, chorda doctrina, sagitte uerba doctrine, pharetra memoria. Hunc arcum tetendit Dominus, et parauit illum. Arcum Dominus parat, cum nobis intelligentiam Scripture sacre explanat. Ex hoc arcu mittuntur sagitte potentis acute : sic enim uulnerant ut corda transfigant. Nouit enim Dominus, ut ait Augustinus, sagittare ad amorem. Nemo pulchrius sagittat ad amorem quam qui uerbo sagittat. Sagittat enim ut amantem efficiat. Hac sagitta uulneratur Sponsa. uulnerata, inquit, sum caritate [Amore langueo] .  Utinam et ipse percussus hoc iaculo morerer huic mundo



CAP. uII. De commistione elementorum.

Nouimus quatuor elementorum, quibus omne corpus constituitur, duo esse leuia, duo grauia, quorum unumquodque duas habet extremitates et unum medium. Ut ignis unam superiorem habet extremitatem, que agilior, et subtilior, et leuior est; alteram inferiorem, que iungitur eri, que minus est agilis, minus leuis, minus subtilis; et inter utrumque est temperamentum, sic et er. Sic et superior extremitas aque, que iungitur eri, minus grauis est, minus mista, minus obtusa, inferior magis. Medium inter utrumque temperamentum, similiter et terra. Sicut autem in elementis,  sic et in qualitatibus eorum animaduertendum est, scilicet in caliditate, frigiditate, humiditate, siccitate. Ex his enim commistiones fiunt in corporibus. Cum igitur grauia leuibus, calida frigidis, humida siccis commiscentur, fiunt inde quecunque fieri necesse est, prout eorum diuersitas expetit. In quibusdam autem preualent leuia, in quibusdam grauia. Sunt tamen quedam que omnino sunt ignee nature, ut stelle. Aliorum uero preualent superiores extremitates leuium, et hec sunt agiliora et leuiora, et inde per erem feruntur, ut uolucres. Quarum que superiores extremitates superioris extremitatis leuium habent, agiliores et leuiores sunt, ut aquila, que medium, minus, ut grues, que inferiores grauiores, ut anseres, struthiones. In  quibus uero leuium mediocritas preeminet, non adeo leuia, sed mediocriter leuia sunt, ut maiora quadrupedia, quorum que superiores habent illius medii extremitates, sunt leuiora, que medium minus, que ultimum tardiora. In quibusdam uero leuium extremitas inferior preualet, et grauiora sunt, ut reptilia. Quorum que superiora illius extremitatis inferioris leuium habent, agiliora sunt, ut serpentes; que medium minus, ut bufones, que inferiora tardiora, ut testudo. In quibus uero grauiora preeminent, supradictis magis ponderosa sunt. In quibus uero prime grauium extremitates preeminent, supradictis magis ponderosa sunt. In quibus uero prime grauium extremitates preeminent, minus sunt grauia, ut pisces. Quorum primam superioris extremitatis grauium qui habent  extremitatem; agiliores sunt, qui medium illius superioris extremitatis, minus; qui ultimum, tardiores. In quibus uero grauium preeminet medium, terre semper coherent et crescunt, ut arbores et herbe. Quarum que superiora habent illius medii grauium altius excrescunt, ut pinus et abies; que medium illius medii grauium minus, ut coryli; que inferiora parum, ut uirgulta. In quibus extremitas inferiora grauium preeminet, grauissima sunt, ut lapides et metalla. uides nunc, carissime, ex commistione elementorum fieri diuersitates rerum. uides etiam, quod stelle omnino sint ignee nature. He siquidem prelatis assimilari debent, quia eorum mentes et amore spiritali feruent, et bonis exemplis lucent. De his enim dicitur: Qui  ad iustitiam multos erudiunt, quasi stelle in perpetuas eternitates fulgebunt . Qui non tantum nostras tenebras uerbo predicationis illuminant, sed etiam superiorem locum pre ceteris seruant. uita enim preeminent et bene operando limitem rectitudinis tenent. Sunt autem quidam prelati minoris meriti, qui ex merito uite assimilantur aquile. Aquila pre ceteris auibus in altum uolat. Pullos suos ad uolandum prouocat, eosdem claritatem solis irreuerberatis oculis aspicere cogit. uolentes id facere nutrit, nolentes e nido eiicit. Altius ceteris auibus tunc aquila uolat, dum se prelatus a terrenis desideriis elongat. Pullos suos ad uolandum prouocat, quando subiectos sibi ad bene operandum uerbis et exemplis inuitat. Claritatem solis irreuerberatis oculis  eosdem pullos aspicere cogit, dum ad contemplandam diuine substantie claritatem mentes discipulorum trahit. uolentes id facere nutrit, quia eos qui Deum uidere desiderant, uerbo doctrine pascit. Nolentes eiicit: illos enim, qui a cognitione Dei oculos auertunt, expellendos e regno predicit. Grues uero et anseres sunt diuersi subiectorum ordines, qui in uolando ordinem seruant et gregatim uolant: illos siquidem designant, qui et rectitudinem iustitie tenent, et conuentus amant. Longas tibias, et longum collum grues habent, subleuantur a terrenis, et silentium oris tenent. Sed et anseres qui garrule sunt aues, illis assimilari possunt, qui quamuis in quibusdam ordinate uiuant, silentii tamen  uirtutem negligunt. Que sese rostris lacerant et conclamant, quia detrahendo sese inuicem conuiciis ledunt, et quandoque ex affectu mentis maledictis contendunt. Inter uolucres et reptilia media sunt maiora quadrupedia, que aliquantulum in altum se erigunt, nec tamen a terra longe recedunt. Usibus hominum deseruiunt. Unde simplicioribus assignari possunt, qui quamuis terrenis inhient, spiritualiter tamen uiuentibus obsequium prebent. In quibus uero leuium extremitas inferior preualet, grauiora sunt et reptilia; que pectore et uentre repunt, quia uoluntate cordis et uoluptate carnis internis desideriis se coniungunt. Quorum que superiora illius extremitatis leuium habent, agiliora sunt, ut serpentes, que medium minus, ut bufones, que inferiora tardiora,  ut testudo. Habent autem hec reptilia lumen, uenenum et aculeum, designant siquidem serpens, bufo et testudo quasdam diuersitates hominum, qui continentur in mundo. Serpens uidelicet astutos, bufo elatos, testudo desidiosos. Habent desidiosi limum terrene delectationis. Elati uenenum liuide detractionis. Astuti aculeum pungentis inuectionis. In quibus grauiora preeminent supradictis magis sunt ponderosa. Quedam tamen sunt grauia, quedam grauiora, quedam grauissima. Grauia sunt, ut pisces; grauiora, ut herbe et arbores; grauissima, ut metalla et lapides. Pisces assidue in aquis et luto iacent. Herbe et arbores terre radicibus inherent. Lapides et metalla nisi abstrahantur ab ea, sub terra latent. Quasi pisces sunt in aquis, qui fluctuantis  seculi exagitantur curis. Sunt et alii quasi herbe et arbores, totis desideriis terrene cupiditati tanquam radicibus adherentes. Lapides uero et metalla sunt dura et incorrigibilia carnalium corda.



CAP. uIII. De quatuor uirtutibus humane complexioni ministrantibus.

Docet physica quatuor esse uirtutes humane complexioni ministrantes, uidelicet appetitiuam, retentiuam, digestiuam et expulsiuam: ministrant enim uirtuti nutritiue. uirtus uero nutritiua ministrat generationi. Quod primum enim puer nascitur, necesse est ut lacte nutriatur, donec per incrementa temporis pasci ualeat fortioribus alimentis. Puer igitur lacte nutritur, quoties de humilitate Christi nouiter conuersus eruditur. Ex hoc  siquidem ubere abstracto de sinu diuine pietatis, propinatur teneritudini nostre lac uere humilitatis, donec illo pane caritatis possimus perfrui, de quo si assidue uesci studeas a nullo poteris superari. Charitas enim omnia suffert, omnia sustinet , ita ut complexionem mentis fortem et incolumem conseruet. Est autem diuersitas inter delicias corporis et delicias cordis. Dum enim corporalis cibus in presenti non habetur, corpus graui desiderio et carnis affectu cruciatur. Dum uero habetur et comeditur, comedendo ad fastidium per saturitatem deuenitur. Sed e diuerso cibus spiritalis cum non habetur fit uilis, cum uero a comedente percipitur maiori desiderio gustatus esuritur. In corporali igitur cibo appetitus saturitatem, saturitas  fastidium generat. In spirituali uero appetitus saturitatem, saturitas desiderium prestat. In corporali saturitas nocet, fastidium displicet. In spirituali nec saturitas grauat, nec desiderium cruciat. Est itaque cibus uite uerbum doctrine, que dum predicte uirtutes ordinate ministrant, statum humane complexionis incolumem seruant. Cibum ergo doctrine animus appetit, dum uerbum predicationis libenter audit et retinet, dum quod aure cordis percipit, in uentre memorie retentum iacet. Appetit, et retinet, et diligit, dum quod acceptum et retentum fuerat, in diuersos humores, id est, in bonos mores conuertit. Nec tamen appetit, retinet, et digerit, sed etiam expellit, si ea que suis moribus  non conueniunt, respuere nouerit. Sin autem intus remanet quod expelli debuerat, etiam bene gestis corruptionem infert. Sed e diuerso sunt quidam, qui nullum cibum appetunt, sed uniuersos fastidiunt. Sunt alii, qui quoslibet cibos appetunt, sed acceptos celerius euomunt. Sunt et alii, qui appetunt et retinent, sed nullam per membra digestionem habent. Sunt iterum quidam, qui appetunt, retinent, digerunt, sed quod expelli debuerat per secretum nature non expellunt. Qui cibum doctrine non appetunt sed fastidiunt, diu uiuere nequaquam possunt. De his siquidem dicitur: Omnem escam abominata est anima eorum, et appropinquauerunt usque ad portas mortis . Qui enim audire renuunt uerbum predicationis, iam ad ingressum  festinant eterne damnationis. Qui autem appetunt nec retinent cibum, proiicientes illum e uentre memorie lacessente mentis stomacho, diu languent. Sunt alii, qui appetunt et retinent, sed per membra non digerunt, quia quod uenter memorie retinet, in bonos actus non conuertunt. Qui autem non expellunt quod debuerat expelli, ii sunt qui quod suis moribus non conuenit, incorporant sibi. Dum igitur predicte uirtutes suo ordine non ministrant, a statu sue incolumitatis naturam mutant. Notandum est etiam, quod quatuor predicte uirtutes ex quatuor elementis attrahunt sibi uires. Cum enim elementa coniunguntur in aliquo corpore habilia membra habente, cum ignis calidus et siccus sit uirtutis appetitiue, terra frigida et  sicca retentiue, er calidus et humidus digestiue, aqua humida et frigida expulsiue, necessario contingit ut ex natura sua ignis attrahat, terra quod ignis attrahit retineat ex natura sua, quod terra retinuit er dissoluat ex natura sua, aqua quod er dissoluit emolliat. Considerandum etiam, sicut supra diximus, per ignem significari intelligentie claritatem, per terram mentis firmitatem, per erem uite puritatem, per aquam discretionis mobilitatem. Dum enim intellectus ardori spiritali succensus celestia cogitat, spiritalem appetitum in mente creat, et fit desiderium in corde hominis, ut auide querat cibum sancte exhortationis. Quod autem appetitus per intellectum attrahit, stabilitas animi  firmiter custodit. Et quod animus firmiter conseruat, puritas mentis per bonos mores fideliter ordinat. Quod uero suis moribus non conuenit, discretio separat, remouet et expellit. Et sic a temperamento animus non recedit, sed temperamentum seruans peccati morbo non succumbit.



CAP. IX. De medico et nouem modis signorum bonum uel malum portendentium.

Oportet medicum quasi prophetam esse, ut non solum de presentibus, sed etiam de preteritis et futuris possit iudicare, ut presentem cognoscat infirmitatem et infirmitatis occasionem, ut sciat que sit morbi materia, uel que morbi sit causa, ut tandem per presentia signa cognoscat morbi finem, mortem uidelicet uel sanitatem. Sunt autem  nouem modi signorum bonum uel malum significantium, quos Hippocrates in Prognosticis commemorat, et de quibus in eodem libro plenarie tractat. Primus modus est fortitudo infirmi suum morbum facile tolerantis; contrarium cuius est debilitas infirmi suum morbum pati nequeuntis. Secundus leuitas infirmi facile se mouentis; contrarium grauitas infirmi inertem et pigrum motum habentis. Tertius effigies membrorum sibi sano, id est, dum sanus erat similis; oppositum eius distributio membrorum effigiei non sibi sano similis. Quartus sanitas mentis et facilis appetitus; oppositum eius perturbatio mentis, et difficilis appetitus. Quintus bonitas somni in tempore congruo facti, et infirmum iuuantis; oppositum eius malitia somni in non  congruo tempore facti, et infirmo nocentis. Sextus suauitas spiritus; oppositum eius angustia spiritus. Septimus equalitas pulsu naturali similantis; oppositum eius inequalitas, ut modo sit magnus, modo paruus, modo fortis, modo debilis. Octauus fortitudo uirtutis in loco decoctionis; oppositum debilitas uirtutis in loco decoctionis. Nonus laudabilis purgatio purgans cum sudore uel cum urina; oppositum eius uituperabilis purgatio. Sicut ergo superius diximus, oportet medicum quasi prophetam esse, ut non solum de presentibus, sed etiam de preteritis et futuris possit iudicare. Medicus autem moraliter est quilibet prelatus qui, sicut medicus corporaliter infirmos, ita debet spiritualiter curare subiectos. Sicut enim morbus in carne, sic  peccatum est in mente. Oportet igitur ut spiritualis medicus attendat peccati materiam; attendat et causam, ex qua uidelicet occasione procedat, et ad quid tendat, ut destruat causam, subtrahat paulatim materiam, uideat utrum ex ipso peccatum processerit, an ex alio. Corrumpunt enim mores bonos colloquia mala . Ut uero subtrahat occasionem peccandi expellat e consortio bonorum peruersum fratrem, ne contagium serpat, et, ut ait beatus Augustinus, ne contagione pestifera plurimos perdat. Oportet item ut medicus perpendat ex egri facie signa conscientie. Unde Hippocrates in Prognosticis. Primo, inquit, egri faciem pernotabis. Pro ratione nominis nota Hipprocrates equi rector interpretatur. Prognostica autem future  significationis iudicia proprie dicuntur, presentis uero et future improprie. Hippocrates igitur equi rector dicitur. Equus autem temperate nature a physicis creditur esse. Inde est et in pace quietus, et ad bella paratus, quia bello armantur equi . Necesse est autem ut habenis regatur equus. Similiter necesse est ut spiritalis medicus, uidelicet quilibet prelatus, animum hominis interioris habenis regat discretionis, ne, si modum equitatis excedat, morbum dissolutionis incurrat. Unde de illo summo medico dicitur: Aequitatem uidit uultus eius . Aequitatem uidet, quia animum temperatum diligit. Aequitatem uidet, quia eum diligit qui in proposito bone operationis manet.  Aequa est enim uia Domini. Aequitas uie est temperamentum uite. Unde Dauid: In equitate tua uiuifica me . Aequitas uite uiuificatio est anime.



CAP. X. De primo modo in speciali.

Est autem primus modus signorum bonum uel malum significantium fortitudo infirmi suum morbum facile tolerantis, uel debilitas infirmi suum morbum pati nequeuntis. Infirmatur qui tentatur; moritur qui desperat. Licet igitur aliquis interdum peccet, si tamen adeo fortis remanet, ut a bono opere non cesset, signum est hec boni fortitudo infirmi. Sin autem egri animus adeo fuerit debilis ut cesset ab affectu bone operationis, signum est mortis et future damnationis.



CAP. XI. De secundo modo.


Secundus modus leuitas infirmi facile se mouentis, uel grauitas infirmi inertem motum habentis. Cum homo interior aliqua tentatione affectus labitur, si adeo leuis est, ut facile ad uirtutem conuertatur, recuperande salutis spes tribuitur; sin autem tanta est grauitas infirmi ut obstinatus nequeat a peccato conuerti, signum mali est euentus, sempiterni uidelicet interitus.



CAP. XII. De tertio modo.

Tertius modus est effigies et dispositio membrorum sibi sano similis, uel distributio membrorum effigiei non sibi sano similis. Effigies membrorum est in interiori homine compositio morum, et in membris externis distributio actionum. Qui homo  tunc est sibi sano similis, quandiu actiones sequuntur temperamentum religiose mentis. Tunc uero non est sibi sano similis, quando uariatur per opera peruersitatis.



CAP. XIII. De quarto modo.

Quartus modus est sanitas mentis, et facilis appelatus. uel perturbatio mentis, et difficilis appetitus. Sane mentis esse dicitur, qui a rectitudine consilii non alienatur. Facile uero cibum appetit, qui uerbum uite  libenter audit. Qui autem est turbate mentis, et cuius est appetitus difficilis, si uerbum uite non appetat, necesse est ut mortem perpetue damnationis incurrat.



CAP. XIu. De quinto modo.

 Quintus modus est suauitas somni tempore congruo facti, et infirmum iuuantis, uel malitia somni non congruo tempore facti, et infirmo nocentis. Tempore congruo dormit, qui dormit in nocte, id est, qui tranquille mentis est in aduersitate. In hac quiete Deum somniat, et huiusmodi somnus infirmum iuuat; dormit uero in non congruo tempore, qui dormit in die, id est, qui delectatur in mundana prosperitate. Hic enim somnus quanto magis placet, tanto magis infirmo nocet.



CAP. Xu. De sexto modo.

Sextus modus est suauitas spiritus, uel angustia spiritus. Suauitas spiritus, id est, interioris hominis est sermo consolatorius, ut cum lenitate peccantem  corripiat, et emendet. Angustia uero spiritus est sermo durus, de quo dicitur: uos autem cum austeritate imperabitis eis, et cum potentia .



CAP. XuI. De septimo modo.

Septimus modus est equalitas pulsus naturali similantis, uel inequalitas pulsus, ut modo sit magnus, modo paruus, modo fortis, modo debilis. Arterie procedunt a corde, equalitas pulsus in arteriis est identitas uite, procedens ex affectu cordis. Cum autem mens in contrarium uertitur, tunc per diuersos motus inequalitas mentis designat periculum mortis.



CAP. XuII. De octauo modo.

Octauus modus est fortitudo uirtutis in loco decoctionis,  uel debilitas uirtutis in loco decoctionis. Primus decoctionis locus est stomachus, hepar secundus, cetera membra tertius. Cum autem cibus anime decoquitur in stomacho memorie per recordationem, in calore hepatis per dilectionem, in ceteris membris per operationem, tunc fortitudo uirtutis est in loco decoctionis. Si uero sequitur debilitas uirtutis, signum est mortis.



CAP. XuIII. De nono modo.

Nonus modus est laudabilis, uel uituperabilis purgagatio per sudorem. Sicut enim in quolibet infirmo aperiuntur carnis pori, ut per sudorem fiat purgatio morbi, sic per confessionem peccati fit laudabilis purgatio animi. Laudatur etiam sudor mediocris si habeatur in omnibus membris. Cum uero  sudor a toto manat corpore, omnium membrorum fortitudinem  designat. Similiter oportet ut sudor confessionis fiat de peccato cuiuslibet operationis. Sed cum sudor fit tantum in quadam corporis parte, uelut in capite, id contingit ex membrorum debilitate. Moraliter autem per egrum intelligimus animum, per caput intentionem, per reliquum corpus actionum sequentium distributionem, per sudorem confessionem. Cum igitur aliquis intentionem suam laudat, et hoc quod male gessit sibi conscius excusat, creditur uituperabilis esse huius purgatio sudoris, quia sudor confessionis poros non aperit, quos excusatio clausos per obstinationem stringit.



CAP. XIX. De dolore capitis.

 Caput meum doleo, dixit puer patri suo . Cum autem caput sit principale membrum hominis, per ipsum significatur opus principale mentis, dolor uero capitis est appetitus mundane felicitatis. Que ideo dolor esse dicitur, quia queritur cum labore, possidetur cum timore, amittitur cum merore. Per puerum intelligimus puritatem cuiuslibet penitentis anime. Puer igitur caput suum dolet, cum puritatem anime de transgressione mentis penitet. Sed predictus puer bis caput suum doluit, dum puritas anime de delectatione et consensu peccati fleuit. Conuertetur dolor eius, inquit Dauid, in caput eius . Dolor item capitis est morbus nimie cupiditatis. Qui dolor in caput conuertitur,  quando mens desiderio rerum temporalium anxie cruciatur. Ecce, inquit, parturit iniustitiam, concepit dolorem, et peperit iniquitatem . Concepit dolorem mali desiderii in cogitatione, parturit iniustitiam circumueniendo fratrem in locutione, male possidendo peperit iniquitatem in operatione. Hic autem dolor aliquando nascitur ex calore, aliquando ex tumore. Calor est nimie cupiditatis ardor, ut igitur sanus fias, morbi materiam subtrahere non omittas. Dispersit, inquit, dedit pauperibus, iustitia eius manet in seculum seculi, etc. . Qui pauperibus tribuit, nullius temporalis commodi retributionem querit. Si igitur largiendo que possides, contempseris mundum, anxie cupiditatis minues appetitum. Nec tantum materiam  morbi subtrahes, sed etiam oleo rosaceo caput unges, huiusmodi siquidem oleum frigide nature dicitur esse. Rosaceum uero oleum est cruor martyrum. Dum enim passiones sanctorum legis, oleo rosaceo caput ungis. Sed antequam oleum infundas oportet caput radere, id est, superflua resecare, et sic faciens simul materiam morbi destruis, et fomento frigidi olei feruorem calorum premis. Fuge igitur estum carnis, quere umbram diuine protectionis. Roga summum medicum, et dic: Domine, Domine, uirtus salutis mee, obumbrasti super caput meum in die belli. Ne tradas me a desiderio meo peccatori, etc.  Repetitio nominis affectum suscitat pietatis. uirtus, inquit, salutis mee. Ipse enim cuilibet homini dat uires saluandi. Ipse  enim est refugium, et uirtus adiutor in tribulationibus que inuenerunt nos nimis . Obumbrasti super caput meum in die belli. Dies belli est prosperitas mundi. Que dies belli esse dicitur, quia caro aduersus spiritum in eo quotidie pugnat, et multoties alter ab altero superatur. Calor dici est calor mali desiderii. Superponit igitur capiti, id est, menti summus medicus umbram, id est, patientie perseuerantis sustinentiam, ne nimius calor mali desiderii mentem grauet, ne a desiderio suo iustum peccatori conformet.

Dolor etiam capitis ex tumore nascitur, quoties ex abundantia boni operis animus gloriatur. Tumor siquidem capitis est elatio mentis. Et qui oderunt te extulerunt caput . Extollentia capitis  est superbia mentis. Qui oderunt te, inquit, qui odiunt non obediunt. Qui autem diligit, libens obedit. Unde Dominus: Si quis, inquit, diligit me, sermonem meum seruabit . Exhibitio autem operis indicium est dilectionis. Oportet autem oleo uiolaceo caput ungere, ut possis calorem tumoris mitigare. uiola est humilis herba, que dum de terra nascitur, non procul a terra proceritate separatur. Oleum igitur humilitatis sedabit superbiam mentis. Caue tamen ne oleum peccatoris impinguet caput tuum . Oleum peccatoris est blandimentum adulationis. Hoc autem tumorem capitis non destruit, sed auget et nutrit. Ut autem ad plenum sanare possis tumoris morbum, habe tecum Salomonis  oleum. Ait enim: Oleum de capite tuo non deficiat . Unde Gregorius: Non deficiat oleum de capite, id est, caritas de mente.



CAP. XX. De dolore uerticis.

Conuertetur dolor eius in caput eius, et in uerticem ipsius iniquitas eius descendet . Superius diximus caput interioris hominis esse mentem, nunc autem uerticem capitis possumus appellare mentis rationem. Sicut enim uertex capitis in dextram et sinistram partem capillos diuidit, sic ratio mentis bonas et malas cogitationes discernit. In uerticem hominis iniquitas descendit, dum malitia peccati rationem sibi subiectam premit. Sed hec infirmitas uerticis, id est uertigo capitis hoc modo solet fieri, ut caput in duas partes uideatur  scindi. In duas partes caput scinditur, dum ratio mentis ad diuersa partitur. Oportet autem si hec infirmitas contingat alicui, ut caput infirmi uitta ac fascia, id est panno lineo iubeamus stringi. Caput autem uitta, uel panno lineo stringitur, dum mens uitta, id est doctrina correctrice ligatur. Hoc enim medicamine agitur, ut mentis ratio ad unum colligatur. Unde et Psalmista: uerumtamen Deus confringet capita inimicorum suorum, uerticem capitis [capilli] perambulantium in delictis suis . Capita inimicorum sunt mentes superborum. uertex capilli est uersutia questionum in disputatione subtili. Que ideo uertex capilli esse dicitur, quia per quamdam similitudinem, subtilitati capillorum moraliter comparatur. Cum autem mens per  diuersas questiones spargitur, lites generantur. Sed ut dicitur, lis per litem male dirimitur. Oportet autem ne huic infirmitati auxilium medicine desit, quia huiusmodi morbus uelut cancer serpit. Unde per Apostolum dicitur ad Timotheum: Profana et uaniloquia deuita, multum enim proficiunt ad impietatem, et sermo eorum ut cancer serpit . Et paulo post: Stultas autem et sine disciplina questiones deuita, sciens quia generant lites. Seruum autem Domini non oportet litigare, sed mansuetum esse ad omnes . Solet autem infirmitati uertice dolentium nocere multiloquium. Sed ut infirmo perfectum possis prestare remedium, pro electuario et pharmaco optimo ori eius impone silentium.



CAP. XXI. De capillis cadentibus.


Capillus ex fumo grosso et calido nascitur, qui ex igneis et incensis est humoribus. Quo crescente crescunt et capilli, utpote ab ipso nutriti. Hunc fumum qui perdiderit, et capillos perdit. Pro qualitate ergo fumi erunt capilli, sicut in herbis uidemus, ex terre siccitate, uel humore rarescentibus, uel sese augmentantibus. Quod si fumus omnino defuerit, pereunt in hominibus capilli, et fiunt calui. Quibus nulle medicine subueniunt, ut amplius come crescant. Si autem fumus ex toto non amittatur, sed solum ex aliquo humore inficiatur, infirmitas quedam nascitur, que alopicia, seu alopecia uocatur. Hic autem morbus ideo alopicia dicitur, quia  uulpes, que Grece alopece nuncupantur, hunc sepe patiuntur. Sicut autem superius diximus, mens est caput interioris hominis, capilli uero capitis sunt discrete cogitationes mentis. Predictus autem fumus moraliter est prouidentia habita de rebus futuris. Ex fumo enim capilli, qui caput tegunt, quotidie crescunt, et ex prouidentia discrete cogitationes prodeunt, que secretum mentis abscondunt. Qui autem hoc fumo caret, caluus fiet. Similiter animus, qui in agendis rebus prouidentiam non habet, caluus apparet. Nec discrete cogitationes mentem cooperiunt, sed quod interius latet, exterius uidentibus apertum reddunt. Nulle uero medicine proderunt, ubi discrete cogitationes desunt. Si autem fumus ex toto non amittitur, sed  solum ex aliquo humore inficiatur, et infirmitas nascatur que alopecia uocatur, ex calore cutis illius loci poterit cognosci ex quo humore hec infirmitas oriatur. Si enim actiua est, calida et sicca, non dubitamus ex cholera exortam esse rubra. Sicut autem in Passionario legitur, oportet, ut myrobalano, id est unguentaria glande, uiola, absinthio, et his similibus medicetur. Myrobalanum oculorum prodest uisui. uiola est humilis herba. Absinthium est amarissimum. Hec enim tria cum suis similibus prouidentiam mentis iuuant, ut capilli, id est cogitationes discrete crescant, nec defluant. Oportet enim, ut oculis cordis peccati morbum diligenter inspicias; humiliter confitearis, amare peniteas. Hoc autem medicamine facies, ut inhereant capiti  capilli, id est prouide cogitationes. De capite siquidem capilli quandoque defluunt, et in terram cadunt, et hoc fit quoties cogitationes mentis terrenis inhiant, et terrena concupiscunt. Inherent uero capiti, quoties inherent diuine maiestatis contemplationi.  Unde in Canticis dicitur: Capilli tui sicut greges caprarum, que ascenderunt de monte Galaad . Per capillos intelligitur subtilitas cogitationis, comparata capris, quia, ut capre, excelsa petit, et si quando temporali astringitur necessitate, non tamen ab eterno bono excidit intentione.



CAP. XXII. De dolore frontis.

Frons mulieris meretricis facta est tibi, uoluisti erubescere . De adultera muliere propheta loquitur, ut de ea quasi dolens conqueri uideatur. Per eam siquidem animam sermo diuinus intelligit, que Deum uidere desiderans frontem pudicitie simplicitatis uelamine tegere consueuit. Si autem peccati morbus eidem aduenerit, per impudicitiam  frontem discoopertam gerit, et que prius iuste uixerat, abiecto simplicitatis uelamine peccatum predicare non cessat. Quod si in religione alicui contingat grauioris culpe, secularibus incitamentum prestat. Quanto enim gradus altior, tanto casus grauior. Unde per Isaiam dicitur: Erubesce, Sidon, ait, mare . Unde Gregorius: Plerumque, inquit, ex actione secularium confunditur actio religiosorum, dum illi ultra habitum assumunt opera, et isti iuxta ordinem proprium non excitant corda. In Sidone quippe figuratur stabilitas religiosorum, in mari uero uita secularium. Quasi ergo per uocem maris ad uerecundiam Sidon adducitur, quando per comparationem uite secularium, religiosorum, qui muniti, et quasi stabiles cernuntur, uita reprobatur.  Noluisti, inquit, erubescere. Erubescere noluit, qui penitere recusauit. Rubor igitur frontis est pudor penitentis. Si quis igitur ab hac infirmitate curari desiderat, necesse est ut emplastrum uerecundie fronti superponat.


 Finis libelli De medicina anime quatenus exstare compertus est: nam de plurium morborum et egritudinum curatione spirituali, ut ex prologo patet, agere constituerat.





DE NUPTIIS LIBRI DUO Quorum prior est de nuptiis carnalibus uitandis; posterior, de nuptiis spiritualibus amplexandis. *



PROLOGUS.

 Dum te, carissime, mundi huius agitari fluctibus conspicio, timeo ne aut pondere diuitiarum pressus, aut inuentutis impetu compulsus, periculum Scylle uoraginis incurras. Amor etenim mulieris est quasi quedam uorago mortis, uelut unda submergens. Ligat amor mulieris, sed tunc grauius cum indissolubili nodo coniugii stringitur. Mittimus ergo summitatem funiculi spiritualis ut traharis, ne uinculo coniugii tenearis. Summitas funiculi spiritalis est sermo sancte exhortationis. Hoc funiculo Ieremias infixus in limo cisterne ueteris extractus respirauit . Trahitur Ieremias et educitur de cisterna et mundatur a contagione luti, cum mundo peccator exiens per penitentiam absoluitur a labe peccati. Ieremias trahitur funiculo inuoluto ueteribus pannis, nos autem ueterum Patrum trahimur exemplis. Audi igitur, dilecte mi, que sunt incommoda nuptiarum, nec philosophorum tantum, sed etiam diuinorum monitis acquiesce; utrorumque enim exempla posituri sumus.



LIBER PRIMUS.



CAP. I. De nuptiis carnalibus uitandis suasoribus Theophrasto, atque aliis philosophis et oratoribus cum Latinis tum Grecis.


Fertur aureolus Theophrasti liber De nuptiis, in quo querit an uir sapiens uxorem ducat. Et cum definisset, si pulchra, si bene morata, si honestis parentibus, si et ipse sanus et diues, si sapiens inire aliquando matrimonium, statim intulit: Hec autem raro in nuptiis concurrunt uniuersa. Non est igitur uxor ducenda sapienti. Primum enim studia philosophie impediri, nec posse quemquam libris et uxori pariter inseruire. Multa sunt, que matronarum usibus necessaria sunt: pretiose uestes, aurum, gemme, sumptus, ancille, supellex uaria,  lectice; deinde per totas noctes querule conquestiones; illa ornatior procedit in publicum, hec honoratur ab omnibus, ego in conuentu feminarum misella despicior. Cur aspiciebas uicinam? Quid cum ancilla loquebaris? De toto  ueniens quid attulisti? Non amicum habere possumus, non sodalem; alterius amorem uxor sui odium suspicatur. Si doctissimus preceptor in qualibet urbium fuerit, nec uxorem relinquere, nec cum tali sarcina illuc ire possumus. Pauperem alere difficile est, diuitem ferre tormentum. Adde quod nulla est uxoris electio, sed qualis aduenerit talis sit habenda, si iracunda, si fatua, si deformis, si superba, si fetida, quodcunque uitii est, post nuptias discimus. Equus, asinus, bos, canis, et uilissima queque mancipia,  uestes et lebetes, sedile ligneum, calix et urceolus fictilis probantur prius, et sic emuntur: sola uxor non ostenditur, ne ante displiceat, quam ducatur. Attendenda est ergo semper eius facies, et pulchritudo laudanda, ne si alteram inspexeris, se existimet displicere. uocanda est domina, celebrandus natalis eius, iurandum est per salutem illius, ut sit superstes optandum, honoranda est, nutrix et gerula, seruus paternus et altricius, et procurator calamistratus, et in longam securamque libidinem exsectus spado, sub quibus nominibus adulteria delitescunt. Quoscunque illa dilexerit, ii gratis amandi. Si totam ei domum regendam commiseris, seruiendum est; sin aliquid tuo arbitrio reseruaueris, fidem sibi haberi non putabit, et in odium uertitur et iurgia.  Et nisi cito consulueris, parabit uenena anus. Aurifices, et auriolos , et institores gemmarum, sericarumque uestium si introduxeris, periculum pudicitie est. Si prohibueris, suspicionis iniuria. uerum quid prodest diligens custodia, cum uxor impudica seruari non possit, pudica non debeat? Infida enim custos est castitatis necessitas, et illa uere pudica dicenda est, cui licuit peccare, sed noluit. Sit pulchra, aut deformis uxor; utrinque urgetur incommodo qui eam ducit. Pulchra enim cito adamatur;  feda cito concupiscit Difficile custoditur, quod plures amant; molestum est possidere, quod nemo habere dignetur. Minore tamen miseria deformis habetur, quam formosa seruatur. Nihil tutum est, in quo totius populi uota suspirant. Alius forma, alius ingenio, alius facetiis, alius liberalitate sollicitat; sicque aliquo tandem modo expugnatur, quod undique incessitur. Quod si propter dispensationem domus, et languoris solatia, et fugam solitudinis ducatur uxor, multo melius seruus fidelis dispensat, obediens auctoritati domini, et dispensationi eius obtemperans, quam uxor, que in eo se existimat dominam, si aduersus uiri uoluntatem, id est, si quod placet, non quod iubetur faciat. Assidere autem egrotanti magis possunt amici, et uernule beneficiis  obligati, quam illa que nobis imputet lacrymas suas, et hereditatis spe uendat illas, cum et sollicitudinem iactans et curam, languentis animum desperatione conturbet. Que si languerit, cegrotandum est cum ea, et nunquam ab eius lectulo recedendum. Aut si bona fuerit, et suauis uxor , cum parturiente geminus cum periclitante torquemur. Sapiens autem nunquam solus esse potest. Habet enim secum omnes qui sunt, quique potius fuerunt boni, et animum liberum quocunque uult transfert, quod corpore non potest cogitatione complectitur. Et si hominum copia defuerit, loquitur cum Deo. Nunquam minus solus erit, quam cum solus fuerit. Porro liberorum causa uxorem ducere, uel ne nomen nostrum intereat, uel ut habeamus  senectutis presidia, et ut certis utamur heredibus stolidissimum est. Quid enim ad nos recedentes e mundo pertinet si nomine nostro alius non uocetur, cum et filius non statim patri suo uocabulum referat, et innumerabiles sint, qui eodem appellentur nomine? At que senectutis auxilia sunt nutrire domi illum, qui aut prior te forte moriatur, aut peruersissimis moribus sit, aut certe cum ad maturam etatem ueneris, tarde ei uidearis mori. Hec et huiusmodi Theophrastus edisserens, quem nostrum non moueat ad quietam continentie uitam? Quieta est enim continentie uita, quam non inquietat uxoris suspicio, non sollicitant ancillarum sumptus, nec conturbat filiorum peruersitas. Que munditie gignit florem, puritatis parit fructum, bone  conscientie profert odorem. Hec tergit carnis maculas, animam sincerat, restringit cogitationum fluxus. Si quis autem uxoris non est expertus incommoda, experto credat. Cicero enim rogatus ab Hircio, ut post repudium Terentie sororem eius duceret, non acquieuit, dicens non se posse et uxori et philosophie pariter operam dare. Fertur et Socrates duas uxores habuisse, Xantippen et Mironem neptem Aristidis. Que cum eum crebro conuiciis aggrederentur, nouissime uerterunt impetum in eum et male  multatum, tandemque fugientem diu persecute sunt.

Sed forsitan putet aliquis concordie prouidisse, si pauperem ducat uxorem. Marcus Cato Censorius habuit uxorem Paulam, humili loco natam, uinolentam, impotentem, et  Catoni superbam. Philippum regem Macedonum, contra quem Demosthenis Philippice, intreuntem ex more cubiculum uxor exclusit irata. Quid igitur, dilecte mi? num doctior es Catone? num Philippo rege potentior? Non acquiescit mulier superba uiro sapienti, nec potentem ueretur irata. Tote Euripidis tragedie in mulierum maledicta sunt, unde et Hermione loquitur. Malarum me mulierum decepere consilia. Scribit Herodotus,  quod mulier cum ueste deponat uerecundiam. Quod sine teste gerit, quasi non fecerit, obliuiscitur. Si quis autem testis adfuerit, ipsa tamen artificio lingue fateri cogit eum non uidisse quod uiderit. Quod uerbis excusare non ualet, hoc lacrymis excusat. Blanditur oculis, seducit osculis, amplexibus instat et uincit. Amatur in muliere forma, non anima. Amor autem forme uiriles eneruat animos, non attendit cui adbeserit, rationis expers esse dignoscitur. Scripserunt sicut legisse recolo Aristoteles et Seneca de matrimonio libros, in quibus amorem forme uterque accusat. Amor, inquiunt, forme rationis obliuio est, et insanie proximius philtrium, fedum, minimeque conueniens animo sapientium, turbat consilia, altos et generosos spiritus frangit,  a magnis cogitationibus ad humillimas detrahit, querulosos, iracundos, temerarios, dure imperiosos, seruiliter blandos, omnihus inutiles, etiam ipsi nouissime amori facit. Nam, cum fruendi cupiditate insatiabilis flagrat, plurima tempora suspicionibus lacrymis, conquestionibus perdit, odium facit sui, et ipse nouissime odium est. Tota amoris insectatio apud Platonem posita est, et omnia eius incommoda Lysias explicauit, ut qui non iudicio, sed furore ducatur, et maxime uxorum pulchritudini grauissimus custos accubet. Refert preterea Seneca cognouisse quemdam ornatum hominem, qui exiturus in publicum fascia uxoris pectus colligabat, et ne puncto quidem hore presentia eius carere poterat,  potionemque nullam nisi alternis tractam labiis uir et uxor hauriebant, alia deinceps non minus inepta facientes, in que improuida uis ardentis affectus erumpebat. De hoc eodem exemplo dicit Hieronymus contra Iouinianum: Origo quidem amoris honesta erat, sed magnitudo deformis. Nihil autem interest ex qua honesta causa quis insaniat. Unde et Sextus in Sententiis: Adulter est, inquit, in suam uxorem amator ardentior. In aliena quippe uxore omnis amor turpis, in sua nimius. Sapiens uir iudicio debet amare coniugem non affectu, ut regat impetus uoluptatis, ne preceps feratur in coitum. Nihil enim fedius est quam uxorem amare perinde atque adulteram. Certe qui dicunt se causa rei familiaris et generis humani uxoribus iungi, et liberos colere,  imitentur saltem pecudes, et postquam uxorum uenter intumuerit, non perdant filios, nec amatores se uxoribus exhibeant, sed maritos. Ducuntur plerumque uxores non causa fornicationis uitande, sed causa luxurie explende; nec causa prolis, sed causa pecunie. Unde Martia Catonis filia minor, cum quereretur ab ea cur post amissum uirum denuo non nuberet, respondit se non inuenire uirum, qui se magis uellet quam sua. Quo dicto eleganter ostendit diuitias magis in uxoribus eligi solere, quam pudicitiam, et multos non oculis, sed digitis uxores ducere. Optima est uxor, quam non auaritia conciliat, nec luxuria copulat. Refert economicus Xenophontis liber pulcherrimus, in quo De ciuili loquitur coniugio, quod pari labore uir et mulier  desudarent in opere. Ille foris uictus et cultus humanos quereret, illa uero domi curam ageret, ouium ceterarumque pecudum fetus et fructus custodiret. Sed post mulierum labor immutatus est, et que laborare consueuerant, dominari ceperunt: et quandoque dominium concomitatur otium. Unde Columella cum de luxu mulierum loqueretur, inquit: Luxu et inertia defluunt. Ut ne lanificii quidem curam suscipere dignentur, sed domi confecte uestes fastidio sint, peruersaque cupidine maxime placeant, que grandi pecunia et totis pene censibus redimuntur. Instrumentorum agrestium cura grauantur, sordidissimum negotium paucis diebus in uilla morari dicunt. Amant enim ciuitatum frequentiam, platearum plausus, fori spectacula, otiosorum  confabulationes, interesse choreis gaudent, uidere et uideri summum bonum existimant. Que igitur, carissime, placet tibi, an que sectatur otium, an que dominio gaudet, an que labore fatigatur? Otium enim luxuria, dominium superbia, laborem iurgia sequuntur: his igitur et huiusmodi curis laborat et affligitur, qui uxoris pestifere consortia diligit. Restat nunc, frater carissime, ut qui philosophorum posuimus exempla, mulieris actus explicando, ad diuinarum Scripturarum testimonia transeamus.



CAP. II. Muliebris commercii, et carnalis coniugii detestatio, adductis sacre Scripture testimoniis.

Causa mali mulier, initium culpe, fomes peccati. Scriptum est enim: A muliere initium factum est  peccati, et per ipsam omnes morimur . Ipsa est, que subuertit iustum, sapientem decipit, exsuperat fortem. Nonne Dauid uirum sanctum, qui leoni et urso non cessit, qui Philisthei frontem lapide comminuit, mulieris aspectus traxit ad culpam? Quid tam ingens Samsoni uirtus, uel quod Salomoni tam laudata profuit sapientia? uicit enim utrumque mulier. Nam, sicut ignis non satiatur combustibilibus, et auaritia nunquam satiatur pecunia, sic ardor mulieris nunquam dicit: Sufficit. Uxor propria habenti solet esse fastidio, aliena uero non sine periculo adamatur. Propria exsuperat uerbis, aliena mollit sermones suos, et multo labiorum suorum blandimento seducit cor amantis. Unde Salomon: Ut eruaris,  inquit, a muliere aliena, et ab extranea que mollit sermones suos, et inclinata est ad mortem domus eius, et ad inferos semite ipsius. Omnes qui ingrediuntur ad eam, non reuertuntur, nec apprehendent semitas uite . Et in eodem scriptum est: Fauus distillans labia meretricis, et nitidius guttur eius oleo. Nouissima autem illius amara quasi absinthium, et lingua eius acuta quasi gladius biceps. Pedes eius descendunt in mortem, et ad inferos gressus illius penetrant. Per semitam uite non ambulant, uagi sunt gressus eius et inuestigabiles. Nunc ergo, fili, audi me, et ne recedas a uerbis oris mei. Longe fac ab ea uitam tuam, et ne appropinques foribus domus eius. Ne des alienis honorem tuum, et annos tuos crudeli, ne forte impleantur extranei uiribus  tuis, et labores tui sint in domo aliena et gemas in nouissimis quando consumpseris carnes tuas et corpus tuum, et dicas: Cur detestatus sum disciplinam, et increpationibus non acquieuit cor meum, nec audiui uocem docentium me, et magistris non inclinaui aurem meam? In fauo mellis duo sunt, id est, mel et cera. In facie meretricis similiter duo, scilicet decor et gratia, hoc est pulchritudo oris, et dulcedo sermonis. Cera succendit ignem, mel prebet dulcedinem. Sic pulchritudo meretricis igne libidinis inflammat carnem, blandimento uero lenocinantis sermonis subuertit mentem. Stillat mel ex cera, dum meretrix uerba sua mollit et facit dulcia. Hanc autem dulcedinem eterne mortis amaritudo comitatur.  Unde sequitur: Nouissima illius amara quasi absinthium, et lingua eius acuta quasi gladius biceps. Mors eterne damnationis per gladium, amaritudo uero desperationis per absinthium designatur. Custodi ergo animam tuam a muliere mala, et a blanda lingua extranee, non concupiscat pulchritudinem eius cor tuum: ne rapiaris nutibus illius, pretium enim scorti uix est unius panis . Diligit mulier, ut decipiat, decipit ut rapiat. Amat quod habes, non quod es. Hec est que, ut Salomon ait, uecordi iuueni occurrit ornatu meretricio, preparata ad capiendas animas, garrula et uaga, quietis impatiens, nec ualens in domo consistere pedibus suis, nunc foris, nunc in plateis, nunc iuxta angulos insidians. Apprehensumque deosculatur iuuenem, et procaci uultu  blanditur, dicens: uictimas pro salute tua deuoui, hodie reddidi uota mea. Idcirco egressa sum in occursum tuum, desiderans te uidere et reperi. Intexui funibus lectulum meum, straui tapetibus pictis ex Aegypto. Aspersi cubile meum myrrha, et ale, et cinnamomo. ueni, inebriemur uberibus, et fruamur cupitis amplexibus, donec illucescat dies. Non enim est uir in domo sua, abiit in uia longissima. Sacculum pecunie secum tulit. In die plene lune reuersurus est in domum suam. Irretiuit eum multis sermonibus, et blanditiis labiorum protraxit illum. Statim eam sequitur quasi bos ductus ad uictimam, et quasi agnus lasciuiens et ignorans, et nescit quod ad uincula stultus trahitur, donec transfigat sagitta iecur eius, uelut si auis festinet ad laqueum, et nescit quod de  periculo anime illius agitur. Nunc igitur, fili mi, audi me, et attende uerba oris mei, ne abstrahatur in uiis illius mens tua, neque decipiaris semitis eius. Multos enim uulneratos deiecit, et fortissimi quique interfecti sunt ab ea. uie inferi domus eius penetrantes inferiora mortis . Quid diligitur in muliere? forsitan quod diligi solet in quolibet flore. In flore color, in muliere decor; sed utrumque parui temporis est. Rubet rosa, lilia candent, uiola purpuram imitatur ferrugineam, nec tamen in hieme floret rosa, nec redolet lilium, nec uiola nascitur, sed sicut uerna tempestas sola florum precipua pulchritudine uestitur, sic mulieris iuuentus sola decoris gratia coloratur. Ut autem flos quandoque aut exuritur gelu, aut pruina marcessit, sic decor mulieris  aut infirmitate languet, aut senio euanescit. Mulier omnis aut in iuuentute morietur, aut erit anus. Si moritur, sequitur dolor, si eam diligis; si anum exspectas, nemini uetula placet. Non igitur amandum quod tam cito displicet, aut tam leuiter dimittitur. Illa que uerticis crines aurea diuidit acu, que frontem pingit, faciem colorat, gemmis digitos exornat, erit esca uermium, erit colubri cibus. Huius collum coluber ambiet, anget anguis ubera. Et quanto pulchrior atque tenerior fuerit caro, tanto uelocius putrefacta uertetur in saniem. Hec in terra patietur. Sed quid in inferno erit? Audi Isaiam loquentem de filiabus Sion, que extento collo, et nutibus oculorum eleuate, et in pedibus suis composito gradu incedebant: Decaluabit, inquit, Dominus uerticem filiarum Sion,  et crinem earum nudabit. Auferet Dominus ornamentum calceamentorum, et lunulas, et torques, et monilia, et armillas, et mitras, et discriminalia, et periscelidas, et murenulas, et olfactoriola, et palliola, et acus, et specula, inaures, et annulos, et gemmas in fronte pendentes, et mutatoria, et sindones, et uittas, et theristra . Et erit pro suaui odore fetor, et pro zona funiculus, pro crispanti crine caluitium, et pro fascia pectorali cilicium. Hic uermis, illic ignis; hic putredo, illic tormentum sine termino. Erit tamen ibi uermis conscientie hic, nutritus delectationibus carnis, qui illic desperationis dolorem commouebit. Ecce quod amas homo, ecce quod es et quod amas. Cinis es et puluis, et uento superbie  subleuaris. Nocet uicinitas mulierum, cohabitatio earum multos traxit ad crimen, quarum, ut ait B. Gregorius, uox blanditur auribus, et facies oculis. In paradiso nocuit mulier, in terra adhuc nocet, trahitque ad inferos. Ne igitur obstruat celum, sapientis est prouidere. Unde in Ecclesiastico legitur: In medio mulierum noli commorari, de uestimentis enim procedit tinea, et a muliere iniquitas uiri . Unde in Prouerbiis Salomon dicit: Nunquid abscondere potest homo ignem in sinu suo, ita ut uestimenta illius non ardeant; aut ambulare super prunas, et non comburantur plante eius?  Sic qui ingreditur ad mulierem proximi sui, non erit mundus cum tetigerit eam. Dum egrotaret Iob, et damna substantie pateretur, dum pro morte filiorum  cor eius doloribus anxiaretur, dum molestia carnis affligeretur, et testa saniem raderet, inter hec nichil est relictum, quod grauius affligeret, quam uxor insana et peruersa. Ait enim uiro egrotanti: Adhuc permanes in simplicitate tua, Benedic Deo et morere . In paradiso, ut diximus, mulier nocuit, sed in sterquilinio, ut audis, non desinit. Adfuit cum Petro in pretorio, et cum Herode locuta est in palatio. In pretorio Petro prebuit negationis occasionem, in palatio ausa est dicere Herodi: Da mihi in disco caput Ioannis Baptiste . Commorari igitur cum leone et dracone magis placeat quam cum muliere nequam habitare. Nequitia enim mulieris immutat faciem eius, et obcecabit uultum suum tanquam ursus, et quasi saccum ostendet in medio  proximorum. Ingemuit uir eius, et audiens suspirauit modicum. Auerte igitur faciem tuam a muliere, et maxime a muliere compta, et ne respicias speciem alienam, propter speciem enim mulier immutat faciem suam, et multi perierunt. Hec concupiscentia quasi ignis exardescit. In amorem Thamar sororis sue Amon filius Dauid exarsit, et periit . Exarsit, et periit in amore Dine filie Iacob Sichem filius Hemor . Sic speciem mulieris aliene multi admirati, reprobi facti sunt. Nonne in Prouerbiis scriptum est de ea? Fouea profunda meretrix, et puteus angustus aliena . Insidiatur in uia quasi latro, et quos incautos uiderit, interficiet. Nonne pretium scorti, seu  meretricis uix est unicus panis? Nonne qui nutrit scorta, perdet substantiam?  Ecce duo contraria si luxuriosus es et auarus. Largum enim querit luxuria, parcum auaritia . He sunt ille due domine contrarie, de quibus dicit Augustinus, quod contraria precipiant. Dicit auaritia, serua; luxuria dicit, eroga. Perdis si male erogas; si autem non erogaueris, non recipis quod amas. Nutrimentum luxurie cohabitatio ministrat, prebet uires, supponit igni materiam. Nisi enim adiacentem subtrahas igni stipulam, non cessat ignis; sic luxuria, quandiu carnalibus desideriis pascitur, non exstinguitur. Duobus modis ignis exstinguitur, scilicet dum subtrahuntur ligna, uel aspergitur aqua. Sic luxurie flamma, dum subtrahuntur  carnis incentiua, uel dum mens irrigatur lacrymarum affluentia, suffocatur ne noceat.



CAP. III. Inuitatur amicus ad compunctionem cordis, et fontem lacrymarum, ut deuitet illecebras carnis.

ueni igitur, carissime, ad fontem compunctionis, qui oritur in ualle humilitatis, qui defluit per decliuia conuallium, id est, per corda humilium. Cuius unda exstinguit libidinis flammam, uitiorum temperat estus, mentium sordes lauat, carnalium desideriorum restinguit sitim. Irrigatur ab hoc fonte castitatis hortus, humectantur ab eodem uirtutum plantaria. Huius humor nutrit oliueta misericordie, roseta martyrii, castitatis lilia, inuiolate uirginitatis uiolas gignit, et uarios morate iuuentutis emittit flores. Sicut ex aquarum humore, et calore solis terra  ista facta fecundior copiosiorem cultori suo reddit fructum, sic hortus anime nostre dum lacrymarum affluentia suffunditur, dum rore celesti et sancti Spiritus calore uaporatur, segeti uirtutum prestat incrementum, pullulare cogit uirgulta iustitie, in uineis caritatis botros multiplicat gratie, multiplicat et abundantiam uini, id est, intelligentiam uerbi diuini. Mentes etenim, que site sunt in conuallibus humilitatis, quas illuminat radius contemplationis, per calorem sancti Spiritus defenduntur a tentationis pruina, per humorem compunctionis intime, replentur intelligentia diuina. Sicut riuulus lene sonantis aque obiectu lapidum dat saltus, et quasi quodam delectabili murmure aures demulcet audientium, sic riuulus compunctionis dum peccatorum  occurrit memorie, dat singultus, et psalmorum dulce murmur auribus cordis insonat. Dum enim occurrit peccatorum memoria, mens de singulis trahit suspiria. Sunt igitur riuuli saltus, animi singultus; psalmorum uero ruminatio, fluentis est aqua murmuratio. Super ripas huius fontis dulce est commorari, et considerare uultum natiuitatis sue quasi in speculo . Ut si qua macula dignoscatur in facie, mundetur aqua. Contingit quandoque, ut fons compunctionis repleatur terra, nec aliquos habeat decursus, sed obstrusis uenarum meatibus bitumine et limo plenus superabundet. Tunc fons oppletur terra, cum mens nichil nisi terrena cogitat sicut in Ezechiele dicitur de edificio in monte uiso: Et terra, inquit, erat usque ad fenestras, et fenestre  clause super ostia . Per edificium signatur Ecclesia, per fenestras edificii, Ecclesie prelati, clauduntur fenestre, quia terra erat usque ad fenestras. Intenti enim terrenis desideriis Ecclesie prelati lumen uerbi subtrahunt subiectis, et hoc est fenestras esse clausas. Sic fons compunctionis, dum terra repletur, siccatur, nisi terra eiiciatur. Sed tunc eiicitur terra, cum per confessionem mens absoluitur a culpa. Quando autem nouiter purgatur, tribus adhuc modis obscuratur. Obscuratur enim profunditate, turbatur limo, agitatur uento. Profunditas fontis est longe consuetudinis in peccatis assiduitas mentis. Limus uero delectatio carnalis, quia licet animus peccato renuntiet, ex consuetudine  tamen precedenti, quedam dulcedo delectationis in carne quandoque remanet. Agitatur uento cum mens nouiter conuersa uento suggestionum aliquantulum mouetur accepto. Sed dum cessat uentus, dum limus ima petit, dum illuminatur profunditas fontis radio contemplationis, tunc mens tranquillitatem recipit, et fit illustre quod erat obscurum. Fit itaque fons purus, fit purior, fit purissimus. Purus efficitur per cognitionem sui, purior per cognitionem mundi, purissimus per cognitionem Dei. Cognitio sui generat humilitatem, cognitio mundi ipsius mundi despectionem, cognitio Dei caritatis ardorem. Cognitio sui illuminat profunditatem, contemptus mundi pellit delectationem, ardor uero caritatis sedat uentorum, id est, tentationum commotionem. Sic igitur  congregantur illa tria, scilicet claritas, puritas et tranquillitas. In intelligentia claritas, in conscientia puritas, in moribus tranquillitas. ueniant igitur ad fontem compunctionis illi, qui sedent super flumina Babylonis. Sed quomodo uenient? recordando Sion. Unde Psalmista: Super flumina Babylonis illic sedimus et fleuimus, dum recordaremur tui, Sion. . Qui scrutantur fluctus mundane confusionis, quod est esse super flumina Babylonis, si contemplentur celestia, solo eorum desiderio excitentur ad lacrymas. More enim fluminis mundana cuncta transeunt. Amittuntur diuitie, mutantur honores, edificia corruunt, pretiose uestes conteruntur aut consumuntur, amici moriuntur: hi gladio, illi senio; hi casu, illi infirmitate. Euanescit  pulchritudo, labitur etas, cito fit de puero iuuenis, de iuuene senex, de sene decrepitus. Sic mundana transeunt, et tamen multi sequuntur ea. Hi enim sedent super fluenta luxurie, illos trahit torrens iracundie, hunc uorago gule demergit, illum cupiditatis profunditas absorbet. Hunc loquacitatis impetus subuertit, illi otiositatis stagna placent. Assimilatur otiositas stagno; quia, sicut stagnum abundantiam nutrit piscium, sic otiositas multitudinem cognitionum. Hec sunt mortis flumina tenaci uitiorum luto repleta. Clama igitur, carissime, ut educaris de lacu miserie, et de luto fecis , ut uenias et bibas de fontibus Isrel, et haurias aquas in gaudio de fontibus Saluatoris . Fons compunctionis est unus de fontibus Saluatoris. In hoc  fonte salus et sanitas. Bibit Petrus ex hoc fonte, et salutem recepit. uenit Maria Magdalene ad hunc fontem, et ab languore peccatorum multorum sanata est. Ad hunc fontem fontes Isrel defluunt. Septem sunt enim fontes Isrel, quibus uidentium Deum mentes irrigantur, id est septem sunt sancti Spiritus dona, que sunt spiritus sapientie, et intellectus, spiritus consilii, et fortitudinis, spiritus scientie et pietatis, et spiritus timoris Domini. De fonte sapientie procedit aqua doctrine. Spiritus intelligentie emittit riuulum prouidentie. De fonte consilii procedit uena solatii. De fonte fortitudinis robur boni operis. Emittit fons scientie gemitum doloris: qui enim addit scientiam, addit et laborem. Reddit autem  fons pietatis decursum compassionis. Riuulus uero timoris, fructum confessionis. Anima itaque Deum sitiens compungitur timore, compungitur et amore. Dum enim cogitat uite presentis exsilium, uel dum recolit inferni supplicium, tunc affligitur lacrymis, uexatur suspiriis. Cum uero longa meroris anxietate consumpta, de uenia securitas nascitur, aut contemplatione celestium mens delectatur, tunc est oneri transeundi ad regnum dilatio, et cruciatur mens desiderio. Ex his igitur quatuor affectionibus anim tanquam ex quatuor riuulis, quorum duo descendunt ex superiori irriguo, duo uero ex inferiori ascendunt, fons compunctionis augmentatur et crescit. Hec est terra, quam dedit Caleb Axe filie sue sedenti super asinum, suspirantique et dicenti: Da  mihi, pater, benedictionem. Terram australem et arentem dedisti mihi; iunge et irriguam. Deditque ei pater suus irriguum superius et irriguum inferius . Axa quamlibet animam fidelem, asinus eidem anime subiectam carnem, terra australis ardorem exprimit bone mentis. Irriguum superius et irriguum inferius duo genera compunctionis, timoris et amoris. Gemitus suspirantis dolorem penitentie designat. Per irriguum superius igitur, et irriguum inferius timor et amor intelligitur. Dum enim ex consideratione presentis miserie, uel ex recordatione gehennalis pene, profluimus lacrymis, tunc quasi geminos aqueductus ex irriguo inferiori, id est ex timore, ad fontem compunctionis dirigimus. Cum uero animus foras mittit timorem, et mens  emollitur per amorem; dum cruciat mentem dilatio, et animus ascenditur desiderio, tunc quasi ex irriguo superiori, id est, ex amore duo riuuli ad fontem compunctionis descendunt. Hec est hereditas Axe filie Caleb, filii Iephone, qui duxerit eam uxorem tali ditabitur hereditate. Caleb cor interpretatur, Iephone conuersio: qui enim conuertuntur ad cor, irrigua compunctionis possident, et australi terra delectantur, id est, bone menti, que calore Spiritus sancti feruens flagrescit, dominantur. In his riuulis anime sordes abluuntur, et carnis inquinamenta purgantur. In inferiori irriguo anime uestes a grossioribus sordibus mundantur, in superiori mundiores fiunt, in australi uero terra siccantur. Timor lauat, amor mundat, calor siccat. In inferiori irriguo timor,  in superiori amor, in australi est calor. Timor ex pena, amor ex desiderio, calor ex igne. Sensualitas timet, ratio delectatur, animus radio contemplationis illuminatur. In uno sordes deponuntur, in altero munditia recipitur, in tertio candor. Timor exprimit actionum peccata, amor delicta cogitationum eliminat. Ignis uero meditationum humorem carnalium uoluptatum exsiccat. Unde Psalmista: Et in meditatione mea exardescit ignis . Potest et aliud de hac inundatione et mundatione aquarum spiritualium per similitudinem dici. Solent etenim materiales panni, prius aqua frigida, postea uero calida lauari, et sic ad radios solis, ut siccentur, poni. Aqua miscetur cineri, colatur, ut ita dicam,  per pannum, ne cinis transeat, et sic que lauantur, citius mundantur. Cum enim per amorem celestium desideriorum compunctionis lacryme excitantur, tunc quasi ad ignem ponitur aqua. Cum carnalis fragilitas attenditur, tunc quasi cineribus aqua miscetur. Colatur per pannum, et commouetur cinis, dum per memoriam mortis considerat animus turbationem carnalis fragilitatis. Per hoc igitur compunctionis lixiuium anime sordes abluuntur, homicidii uidelicet sanguis, inuidie uenenum, luxurie fetor, leuitatis puluis, cupiditatis fumus, pannus menstruate, uoluptatis cenum. Longe digressi, carissime, ceptum reliquimus iter, more uiatoris, qui iuxta uiam fontem reperiens ponit latus super ripam, florido gramine delectatur. conspicuas miratur aquas,  sitim releuat, uie refrigerat estum, lota facie lauat manus et pedes. Sic qui fontem compunctionis reperit, anime faciem lauat, quia mentis speciem decorat. Lauat et opera manuum, lauat et affectus cogitationum,  quibus quasi pedibus mens ad optata progreditur. Immorari diutius liberet circa fontis huius fluenta, saltem loquendo, nisi propositi nostri finis instaret,



LIBER SECUNDUS.



CAP. I. De duplici uxore, et duplici uita.


Surgamus igitur, et reuertamur ad rem, ut qui paulo ante carnalium nuptiarum patefecimus incommoda, nunc ad dulces spiritualis coniugii amplexus prouocemus socium. Cauendum autem primum esse moneo, ne illicito fruatur coniugio, neue talem ducat, que aut matris, aut patris offendat animum.  Isaac duos habuit filios, et uterque duas habuit uxores. Esau enim duxit Iudith filiam Beeri Hethei, et Basemath filiam Elon eiusdem loci, que ambe offenderant animum Isaac et Rebecce ; Iacob uero filias Laban Liam, et Rachel sibi coniugio sociauit . Quid autem hi duo fratres nisi duo motus, qui sunt in homine, designant, hoc est concupiscentiam carnis et spiritus? Quid uxores Esau, nisi proprie laudis amorem, et mundi sapientiam? Quid uxores Iacob, nisi actiuam et contemplatiuam designant uitam? Ad hoc pertinet, quod dicitur: Factus est Esau uir gnarus uenandi; Iacob autem simplex habitabat domi, uel in tabernaculis . uenator carnem sequitur, et carne uescitur, quia concupiscentia carnalis sectando carnalia  carnalibus desideriis pascitur; animus uero spiritualis quasi Iacob uir simplex in tabernaculis moratur, quia intus spiritualia meditando delectatur. Esau feras, Iacob sequitur oues: hic sanguinem fundit, ille lac prebet; hic lanam, ille pilos inutiles; hic gerit arcum, ut uulneret, et ponit laqueos ut decipiat, ille baculum tenet sustentationis per consolationem, et uirgam directionis per correctionem. Probans quoque Esau, quod non libenter acciperet pater suus filias Chanaan, duxit uxorem absque his quas prius habebat, Maheleth filiam Ismel filii Abraham . Erat enim Ismel ancille filius, que est Agar. Agar carnem, Ismel carnis appetitum, filia Ismelis curam designat carnis. Duxit itaque filiam Ismelis, qui curam carnis in desideriis  facit. Uxores Iacob sole laudantur; in una fecunditas, in altera facies commendatur. Quibusdam tamen sola Rachel, quibusdam sola Lia placet. Amant enim quidam contemplationis pulchritudinem, quietem silentii, lectionis speculum, conscientie puritatem, pie meditationis consolationem. Charitati diuine quasi uultui Rachelis inherent, aspectibus animi tanquam uoluptuosis amplexibus illius astringuntur. Aliis uero solius Lie fecunditas placet. Generant uerbo predicationis filios, hos nutriunt lacte consolationis, illos uero pastu cibi fortioris. Necessario seruiunt labori, curam rei familiaris gerunt, necessaria fratribus subministrant, et sunt quasi uela, aut saga cilicina, quibus tota pulchritudo  tabernaculi a uento et pluuia custoditur. Apud nos autem utraque ducitur, id est, Rachel et Lia, ne intolerabilis sit labor Lie, neu quies Rachelis habebatur tedio, sed constitutis horis sibi inuicem succedant. Succedat labor orationi, oratio labori, lectio meditationi, meditatio predicationi. Sic ad Rachel Iacob quandoque intrabat, sed ad Liam sepius intrare  consueuerat. Ducenda est igitur uxor, que summi patris animum non offendat, que gaudium felicitatis non conturbet eterne. Hoc enim interpretatur Isaac gaudium, siue risus. Item cauendum est, ne talem ducas, quam lex prohibeat. Populo etenim Isrel exeunti de Aegypto, cum septem gentes, id est, Chananeos, et Pherezeos cum quinque reliquis gentibus expugnaret, Dominus ait: Non inibis fedus cum eis, neque sociabis coniugia; filiam tuam non dabis filio eius, nec filium eius accipies filio tuo, quia seducet filium tuum . Patet moralis sensus. De Aegypto exeunt, qui mundo renuntiant; expugnant illas septem gentes, et possident terram eorum, qui terram cordis sui liberant a dominio septem principalium uitiorum. Fedus uero cum eis  non inire, est consensum delectationi non prebere. Connubia non sociare, opera delectationum non adimplere. Filii autem et filie Chananeorum sunt opera eorum peruersa, et suggestiones, uel cogitationes praue. Filii et filie Hebreorum sunt opera bona, et pie cogitationes. Coniunguntur siquidem he due nationes inter se contrarie mutuo, quando opus bonum suggestioni, aut cogitatio bona operi nefario consentit. Sed Hebrei filium Chananei filia seducit, cum boni consilium operis suggestio peruersa subuertit. Sic Eue suggestio primi parentis mutauit consilium, porrexit uoluptatis pomum, et ad inobedientie promouit transgressum. Quod si spiritualiter intelligatur, Eua quotidie primo parenti offert pomum, quia caro spiritui suggerit uoluntatis  affectum. Pomo enim uoluptas carnis per similitudinem comparatur. In pomo enim tria sunt, scilicet odor, color et sapor. Et in uoluptate tria scilicet fauor, honor et amor. Fauor itaque mundi est quasi odor pomi, color honor, sapor amor. Sicut enim naribus dulcis odor attrahitur, sic totis desideriis animi fame secularis fauor affectatur. Sed caret pomum pulchritudine coloris, si uoluptas priuetur honore mundane potestatis. Odorem uero sapor sequitur, quando opere desiderium uoluptatis impletur. Monstrat diabolus Eue pomi colorem per suggestionem, odorat Eua per delectationem. Adam per delectationis amorem consentit. Hec in nobis quotidie fiunt. Suggerit enim diabolus, delectatur caro,  spiritus consentit. Adhibenda est igitur custodia, ne dominetur sensualitas, sed succumbat, ne stultitia carnis animum priuet uirtute rationis.



CAP. II. Qualiter uxor iam ducta sit habenda, aut si displicuerit repudianda.

Incassum forsitan hortor te, carissime, ne ducas uxorem, quia fortassis aliquam duxisti. Si autem duxisti, uide utrum placeat; caue ne sit ancilla, ne adultera, ne feda. Per Moysen etenim scriptum est: Si acceperit homo uxorem, et habuerit eam, et non inuenerit gratiam ante oculos eius propter aliquam feditatem, scribet libellum repudii, et dabit in manu eius, et dimittet eam de domo sua. Cumque egressa alterum maritum duxerit, et ille quoque oderit eam, dederitque libellum repudii, et dimiserit eam de domo sua,  uel certe mortuus fuerit, non poterit prior maritus recipere eam in uxorem, quia polluta est, et abominabilis facta est coram Domino . Audi, carissime, quid de adducto exemplo beatus Gregorius dicat: Homo, inquit, uxorem accipit cum actionis terrene suscipit curam. Cuius cum cognouerit feditatem, dat libellum repudii, et dimittit eam de domo sua, quia sepe ipsa terrena actio, que priusquam haberetur fortiter amabatur, cum habita fuerit, eius feditas agnoscitur: cum scilicet esse per peccatum polluta uidetur. Dimittit ergo eam uir de domo sua, ut amorem eius abiiciat de mente sua. Que egressa alterum utrum accipit, quia terrenam actionem, quam tu deseris, alius concupiscit, sed fortasse etiam ipsi in odium quandoque uentura  est, ut eam utiliter dimittat. Bene autem dicitur, dimiserit eam, uel certe mortuus fuerit, quia unusquisque terrenam curam aut dimittet, aut morietur, id est, aut non ei ex animo succumbet, aut propter eam funditus in anime uita succumbet. Siue ergo eam sequens maritus dimiserit, siue mortuus fuerit, maritus prior eam in uxorem non poterit recipere, quia polluta est, ut uidelicet is, qui semel terrenam curam, atque presentis uite intentionem reliquerit, ad eam ultra nullo modo redeat, quoniam ipse iam suo iudicio se polluit, qui eam prius ideo deseruit, quia pollutam esse cognouit. Habes nunc, carissime, causam separationis idoneam. Causa enim separationis est occasio feditatis, fetoris. Sed fetoris assiduitas fortassis quid, et precipue uel quantum  cuilibet noceat dignoscere non permittit, nec fetorem cure secularis discernunt nares, nisi que fragrantiam consueuerint boni odoris; sed qui remotus est a fetore qui moratur inter odoriferos uirtutum flores, et bonorum operum uelut aromatum reficitur odore, qui carnis munditia delectatur, et puritatem cordis obseruat, talis peccati fetentem nebulam sentit, et contaminantem superfluitatis euitat labem. Eiice igitur uxorem, et sic eiicies cum uxore fetorem, id est, de domo mentis curam expelle secularem. Non enim sane habitabunt simul animus spiritualis et cura secularis, sed tum separatur animus a terrenis, dum celestibus inheret, dum interius diuine contemplationis rore suffunditur, et gratie spiritualis  dulcedine fruitur, cito et facile peccati pessimum discernit odorem. ueni igitur, carissime, ut curras adolescens cum adolescentulis, et dicas: In odore unguentorum tuorum currimus: adolescentule dilexerunt te nimis . Curramus igitur ut ungamur. Sunt enim quidam qui non currunt, quia nimii fetoris assiduitate imbuti fragrantiam uirtutum non sentiunt. Sunt alii qui lento passu incedunt, et sic aut uix aut nunquam perueniunt. Lento siquidem passu gradiuntur, quia minorum uirtutum gradibus innituntur. Sunt et alii qui currunt, quorum due species sunt, scilicet qui currunt et perueniunt, alii uero qui dum currunt quibusdam occurrunt, et confabulantur eis, sed dum morantur quo tendebant obliuiscuntur. Currebat Cornelius, currebat Zacheus,  uterque fide et opere currebat. Currunt Ananias et Saphira, currunt et non perueniunt. Currunt interdum frustra seculares, currunt et claustrales. Illi enim detinentur quandoque delectamentis mundi, ne exeant a mundo; isti uero reuocantur delectationibus carnis, ut redeant ad mundum. Impediunt ergo cursum boni operis offendicula misere carnis. De hoc cursu dicit Apostolus: Currebatis bene, quis uos impediuit?  Infirmi currunt ut sani fiant, qui enim delectantur odore unguentorum, tactu sanantur eorum. Odor unguentorum, fragrantia uirtutum est; unctio eorum, exhibitio est bonorum operum. Unguenti siquidem spiritalis tres species esse dicuntur, prima uidelicet per quam tumores comprimuntur, secunda per quam confractiones  solidantur, tertia per quam dolores extrahuntur. Unguentum etenim humilitatis tumorem curat elationis. Unguentum consolationis lesionem refouet fracte mentis. Unguento autem confessionis ab intimis uis extrahitur inueterati doloris. Sed tunc operatur citius quando assidue exhortationis manu fricatur. Tenet etiam quandoque medicinalis potionis similitudinem confessio, sicut enim per potionem curantur interiora uentris, sic per confessionem infirme pugnantur uitia mentis. Curantur itaque contraria contrariis, subintrant enim uirtutes recedentibus uitiis: hic est autem adolescentularum cursus, uirtutum scilicet profectus. Currant ergo iuuenes et uirgines, senes cum iunioribus . Sed qui plus diligit, uelocius currit. Precurrit sponsa,  id est, anima perfecta, subsequuntur adolescentule, id est, minus perfecte.



CAP. III. De nuptiis spiritualibus, et earum ferculis, ornamentis, ministris ac consummatione.

Unde ueniunt, et quo currunt? Ex Aegypto ad nuptias. Ad cuius nuptias? Summi regis filii. Qui sunt qui ad eas ueniunt? Pauperes et meretrices, stulti et ignobiles, et tamen Dominus nuptiarum partitur eis munera sua diuidens singulis prout uult . Nec tantum trahit eos odor unguentorum, sed etiam sapor ferculorum Fercula enim illa Deum sapiunt. Ibi audient noua amoris cantica. Canit enim sponsa: Osculetur me osculo oris sui . Ibi enim uidebunt regem in decore suo , speciosum  forma pre filiis hominum . Ibi tangent fimbriam uestimenti eius, ut cesset fluxus sanguinis , id est, fluxa uoluptas carnis. Sic omnes animi sensus aliquid de eo bene sentiunt. Olfactus odoris fragrantiam sensit; gustus saporis dulcedinem, uisus rerum pulchritudinem, auditus delectabilia, tactus suauia, sed hec in animo spiritualiter quandoque reperiuntur. Animus enim odorat dum spiritalia cogitat, audit dum attendit, uidet dum intelligit, gustat dum delectatur, tangit dum operatur. ueniunt igitur ex Aegypto anime ad nuptias, que mundo renuntiantes Deo spiritaliter coniunguntur, ut generent sobolem uirtutum per temporis incrementum. Que fuerant pauperes, quia diuitiis celestibus diu caruerant; meretrices, quia in domo mentis  sue lupanar libidinosa uoluptatis erexerant; stulte, quia mundi sapientiam secute fuerant; ignobiles, quia peccato seruierant. Sed Christus pauperem ditat, ignobilem sublimat, meretricem facit uxorem, stultam sapientiem. ueni ergo, carissime, ut uideas ministros nuptiarum indutos purpura, et bysso, rosarum flores et lilia conuallium tenentes, talares tunicas habentes, balteis cinctos, diuersa portantes fercula. Hi, qui bysso uestiuntur, et tenent lilia, sunt iusti, qui nimio labore munditiam carnis quesierunt. Byssus de terra nascitur, et fit ex lino, quod cum eradicatur, in aquam mittitur, inde extractum ad radios solis siccatur, siccatum malleis frangitur, fractum manibus fricatur, ferri patitur diuisiones, ut ab aristis et stupa separetur ducitur in  filum, fit tela, transit in usum uestium. Sed byssus non dicitur, nisi subtilitatem fili et tenuitatem cum candore comitetur. Anima autem iusti induitur bysso, et operatur linum, cum mens separata a terrenis desideriis operatur bonum, sub aquis diu tenetur et postea sole siccatur, quia post peccatum lacrymis irrigata radio contemplationis illuminatur. Sed qui talis est malleum patitur, manibus fricatur, a stupa disiungitur, quia tribulationem persequentium non ueretur, sed tribulationis assiduitate purgatur. Cum autem linum trahitur in filum, a leua in dexteram traducitur manu, uertitur, saliuis humectatur: sic mens, cum a uitiis ad uirtutes trahitur, manu et saliua, id est, exemplo boni operis et uerbo exhortationis ad bonum conuertitur. Quidam uero lineis induuntur et non bysso, qui enim non  tantum peccata carnis, que sunt quasi grossiora fila, relinquunt, sed etiam cogitationum delicta subtiliter examinant, hi bysso induuntur, his enim filis tela texitur religionis. Induuntur in tunica talari, et cinguntur balteis. Tunica talaris est in bonis operibus perseuerantia longanimitatis Balteus, quo renes cinguntur, est castitas per quam luxurie fluxa restringuntur: hec est igitur tunica Ioseph, hic est balteus Ionathe. Alii uero purpura uestiuntur, que colorem sanguineum imitatur, hanc purpuram primus tinxit Christus. Hac indutus primus Christo ministrauit Stephanus. In spiritalibus siquidem nuptiis diuersa diuersi ministrant. Confessores abluendis manibus aquas prebent, luminario succendunt. Scriptum est enim de his: Sint lumbi uestri precincti; et lucerne  ardentes in manibus uestris . Intus enim ardent per affectum caritatis, exterius uero lucent per exemplum boni operis. Hi dant aquas manibus, non enim tantum deflent sua peccata, sed etiam aliena, hoc est enim dare aquam manibus, lacrymis succurrere peccatorum reatibus. Martyres uero diuersa carnium genera ministrant, Stephanus carnes lapidatas, Ioannes oleo frixas, Laurentius igne assas, uincentius sale conspersas, Hippolyus dissipatas, dat Ioannes caput in disco, Iacobus suum prebet percussoribus, portat Dionysius suum propriis manibus, Sabinus abscissas manus. Sed et uirgines ministrant teneras carnes, Agatha ubera, Agnes ustulata latera, Margarita carnes uirgis cesas, Tecla flammis ereptas. Ibi auditur Marie tympanum, et Dauid cum  cantoribus citharam percutit. Post diuersa autem diuine scripture fercula, post tympanum mortificate carnis, post dulce melos cithare, que morum concordiam designat, anima que Christo nubere querit, intrat thalamum suum, id est, mentis secretum, parat lectulum conscientie, spargit uirtutum flores, et dicit: Ecce tu pulcher es, di ecte mi, et decorus, lectulus noster floridus, tigna domorum nostrarum cedrina, laquearia, cypressina. Si noster est, ergo communis. Quibus? Sponso et sponse, id est, Christo et cuilibet fideli anime. Tu uero, carissime, exue te sollicitudine seculari, exorna thalamum mentis tue uirtutum floribus, et fac animam tuam talem, quam summi regis adoptet Filius. Qui cum Patre, et Spiritu sancto uiuit, et regnat per eterna secula. Amen.




uolume back matter






INDEX RERUM ANALYTICUS. Note numerales lectorem ad columnas editionis nostre reuocant.



A
     Abbas summus, est Deus omnipotens, 1180.
    Abusiones claustri duodecim, scilicet: Prima, prelatus negligens, 1058 et seq. Secunda, discipulus inobediens, 1061. Tertia, iuuenis otiosus, 1062. Quarta, senex obstinatus, 1064. Quinta, curialis monachus, 1067. Sexta, monachus causidicus, 1069. Septima, habitus pretiosus, 1070. Octaua, cibus exquisitus, 1072. Nona, rumor in claustro, 1073. Decima, litis in capitulo, 1076. Undecima, dissolutio in choro, 1080. Duodecima, irreuerentia iuxta altare, 1082.
    Accidens quid dicatur; in Trinitate per accidens nichil, 55.
    Acolythi, uel quartus officii spiritualis gradus, 425.
    Adam an Eua plus peccauerit, 290 et seq. Adam utrum uolens an nolens appetitum iusti perdiderit, 292. Ade et Eue de paradiso eiectorum successus in mundo, 723 et seq.
    Adorare Deum quid sit, Deus an solus adorandus, 9 et seq
    Adulti an ante susceptionem baptismi iustificentur, 133.
    Aduentus Christi ultimus quando erit, 597.
    Affectuum modi diuersi, et quibus psalmis quisque adaptetur, 985 et seqq.
    Affinitas que sit, 516. Quomodo differat a consanguinitate, 518.
    Agendum quid sit in omni actione, 927. In singulis locis, 927. Singulis temporibus, 927, 928. Erga singulas personas, 928, 929 et seq.
    Allegoria, tropologia et moralitas Scripture sacre que sint, 801, 802 et seq.
    Amare Deum gratis uel propter se, quid sit, 534 et seq. Amari bene an male possunt tria: Deus, proximus, mundus, 17.
    Amor Dei erga animam, 962 et seq. Amor quid, unde et qualis, sociat Creatori creaturam, 15 et seq. Amor Sponsi ad sponsam mysticus, scilicet Dei ad animam, 987 et seq. Amoris Dei et mundi que sit differentia, et qualiter possimus ad amorem Dei pertingere, et eius domus effici, 619, 620, 621.
    Angeli et anime iustorum ad Deum loquuntur, et Deus ad illos, 1176 et seq. Angeli, in quo similes et in quo dissimiles, 251. Triplex eorum potestas, et triplex cognitio; utrum perfecti facti sint, 252. Utrum prescii sui casus, 253. Quales conditi fuerint, 254. Angeli et de eis inquirenda, 245 et seq. Quod in principio creati, 247. Angeli quales fuerint, 81. Status eorum statim post creationem, 82. An aliquid collatum sit eis post creationem per quod Deum diligerent, 83. Utrum aliqua fuerit mora inter creationem eorum et casum, 83. Angeli quales fuerunt quando primo facti sunt; non de materia preiacente facti, 249. Quatuor eorum proprietates et differentie, 250. Angelis quomodo insit liberum arbitrium si boni peccare, mali bene agere non possint, 83. An prescii fuerint sui casus, 84. Angelorum creatio, 80. Ubi facta fuerit, 81. Angelorum ordines, 85, 86. Eorum missio, 87. Quomodo sint hominum custodes, an plures unius; utrum eorum cognitio augeri possit, 88. Angelorum ordines quot in principio conditi, 260. Utrum plures ceciderint an perstiterint; eorum discreta cognominatio, 261 et seq. Utrum omnes mittantur, et eorum ministeria, 262 et seq.
    Anima Christi utrum equalem cum diuinitate scientiam habuerit, 847 et seqq. Anima quomodo peccati originalis fit particeps, 303. Anime et carnis Christi separatio, 399 et seq. Quod ea separatione facta. Christus mansit Deus et homo, 401, 402 et seq. Anime sensus duplex, 266. Anime e corporibus quomodo exeant, et exeuntes quo pergant, 580, 581 et seqq. Anime utrum penis corporalibus  cruciari possint, 584, 585. Anime defunctorum utrum sciant que in hac uita geruntur, 596. Anime rationalis uis triplex, 743, 744. Anime iustorum ubi et in quibus locis sint ante resurrectionem, 1179.
    Antiquorum fides que fuerit, et quomodo aucta per legem Moysi et Euangelium, 45, 46 et seq.
    Apocryphum quid sit, 781.
    Appetitus iusti et commodi, 291 et seq. In homine, 294, 296.
    Aqua benedicta sale aspersa, 473. Aque quomodo in unum locum fuerint congregate, ut appareret arida, 201. Et que supra celum sunt, quare Scriptura non dicit quod fuerint congregate in unum locum, 202.
    Arboris sapientie seminatio per timorem, 647. Eius irrigatio per gratiam, 648. Putrefactio per dolorem, 648. Radicatio per fidem, 649 et seq. Germinatio per deuotionem, 651. Ortus per compunctionem, 651 et seqq. Incrementum per desiderium, 654. Robur per caritatem, 654. uiror per spem, 655. Frondescentia per circumspectionem, 655 et seq. Florificatio per disciplinam, 661. Fructificatio per uirtutem, 661. Maturescentia per patientiam, 661. Collectio per mortem, 661. Cibatio actiua per contemplationem, 662 et seq.
    Arce descriptio, scilicet eius forma et quantitas secundum litteram, 626 et seq. Arca Ne quomodo typus Ecclesie, uel aliter, Ecclesia quomodo sit arca, 629, 630 et seq. Arca sapientie moraliter que sit, 635. Eius ostium et fenestra, 636. Quomodo ex ea quatuor modis exitur per actionem, 637. Idem per contemplationem, 637, 638. Tres apud eam mansiones, 639. Diuersi illam ascendunt, 640, 641 et seq. Arce mystice descriptio, 681 et seq. Columne in ea erecte significatio mystica, 684. Zone et quadrature eiusdem, 685 et seq. Arce eiusdem diuisio trina secundum longitudinem qua significantur homines legis nature, scripte, gratie, 688, 689 et seq.
    Artes quomodo seruiant sapientie diuine, 185. Artium origo et anime perfectio, 741, 742. Earum discretio, 751. Artis uniuscuiusque proprium, 758. Artium auctores, 765 et seq. Earum coherentia, 769. Unicuique quid attribuendum, 769 et seq. Artes que sint precipue eligende, 768.
    Auaritia et que eam comitantur uitia, 1001.

B
    Baptismus in generari quid sit, 127. Que sint in eo consideranda, 128. Que sit eius forma, 129. Baptismi susceptio; ubi uidere est quod quidam sacramentum et rem suscipiunt; alii sacramentum et non rem; alii rem et non sacramentum, 130 et seq. Baptismi qui sint ministri, uel qui possunt baptizare, 133 et seq. Baptismus an ualeat cum uerba corrupta proferuntur, 135. Eius materia, 136. Baptismi sacramentum, quare sit primum et qua de eo inquirenda, 441 et seq. Quare institutum, 448. Quando, 449 et seq. Quando ad ipsum obligari ceperunt homines, 450 et seq. Quid distet inter Ioannis et Christi baptisma, 451. Utrum post datum preceptum de baptismo aliquis saluari possit sine eo, 452. An possit iterari, 458 et seq. Eius materia et forma, 460.
    Baptizari utrum quis possit in utero matris, 136 et seq.
    Beatitudo in celis futura qualis et quanta sit, 616. Triplex erit, 617.
    Bonum quidquid dicitur, uel secundum se uel ad aliquid bonum est, 241. Boni tria genera, et quod sit maius bonum, 242.

C
    Campanarum significatio, 474.
    Canones Euangeliorum, 784. Conciliorum, 785.
    Capitulum morale, scilicet anime, in quo ratio examinat cogitationes, 1093.
     Carnis cura spiritui iniuncta, 295. Caro a uerbo assumpta qualis fuit secundum passibilitatem, sensum et affectum, 389 et seq.
    Causa prima conditionis rationalium que sit, 208. Cause rerum primordiales et earum generatio, 206, 207.
    Cerei paschalis benedictio, 474.
    Charitatis ordinatio, quid sit, 16 et seq. Charitas duplex, uidelicet Dei et proximi, 528, 529 et seq. Eius quare non sint tria precepta quorum tertio homo seipsum diligere iuberetur, 531, 532 et seq. Charitas semel habita utrum amitti possit, 539, 540 et seq. Charitas Dei et proximi, unitas cordium, et rerum communitas inter monachos que sint, 880 et seqq. Charitas laus et latitudo, 971 et seqq. Charitas et eius comitatus, 1004.
    Cholera et Cholerici, 1188 et seq.
    Christus cur Filius hominis dictus, 31. Christus an simul animam et carnem assumpserit, 72. An a conceptione plenus gratie et ueritatis fuerit, 73. Utrum anima eius sapientiam omnium rerum habuerit, 74. An omnia nostra infirma, preter peccatum, susceperit, 75. An sit creatura, 76 et seq. An peccare potuerit, 78. Christus secundum humanitatem in celo est, secundum diuinitatem ubique, 413 et seqq.
    Cibi sumptio habet tria consideranda: quid, quando et quomodo sumatur, 1054. In ea sumptione tria obseruanda, modus, mensura et numerus, 1055.
    Cinerum benedictorum susceptio, 473.
    Circumcisiones tres, 41. Circumcisio et eius uirtus, 349 et seq.
    Claustrum anime edificare uolenti primum querendus est locus fundamenti, 1019 et seq. Claustri materialis edificatio, 1051. Claustrum anime contemplatio, 1087. Huius claustri quatuor latera, 1088. Quatuor columnarum ordines, 1089. Claustrum celestis Ierusalem, 1167. Eiusdem claustri columne, 1168. Quadratura et ordo, 1169.
    Claues due, quas habent sacerdotes, quid significent; n omnes illas habeant sacerdotes, 152 et seq.
    Clerici et eorum officium, 421.
    Compassio monachis habenda, 1052.
    Compunctionis ad fontem inuitatur amicus ut uitet illecebras carnis et contagia mulierum, 1209 et seqq.
    Conceptus quomodo Deus de Spiritu sancto, 391, 392 et seq.
    Confessio et preceptum eius, 549. A Christo instituta, 552.
    Confirmationis sacramentum a quibus dari possit, 137. Que sit eius efficacia, 138 et seq. Confirmatio, an maius sit sacramentum quam baptisma; quod non debeat iterari; quanto tempore debeat quis ad ipsum preparari, 460, 461 et seq.
    Coniugalis actus sine peccato fieri potest, 156.
    Coniuges inter fideles an, uno uiuente, alter alii copulari possit, 161.
    Coniugii institutio uel exordium, 153. Coniugium res bona, 155. Coniugii bona, 157. Eius uarie consuetudines, 157 et seq. Quid ad ipsum contrahendum, tempore gratie, sufficiat et necessarium sit, 158 et seq. Coniugium an in presenti fiat per iuramentum de futuro, 160. An inter fidelem et infidelem contrahi possit, 160. An inter duos infideles sit uerum, 160, 161. An inter cognatos, 163. Coniugium contrahere an ualeant persone deuote, 162. Coniugium utrum contrahant qui prius adulterium commiserunt, 165. An seruus et libera, aut liber et ancilla, 165, 166. Qua etate contrahi possit, an a furiosis et frigidis, que sit eius stabilitas, 166, 167 et seq. Coniugii institutio ante peccatum, 314, 315 et seq. Coniugii sacramentum, que sit eius excellentia, 479. Eius origo, et institutio duplex, et causa institutionis, 481, 482. Coniugium quid sit, et qui illud contrahere legitime possint, 483, 484. Quando esse incipiat, 485 et seq. Coniugium occulte facientes, et post contractum uerecunda contra illud committentes, 488 et seq. Coniugii tria bona, 494. An sint ab eo inseparabilia, 494, 495 et seq. Coniugio abutentes et plus explende libidini quam proli generande inseruientes, 496. Coniugium an dicendum quod aliquando dissolui potest, 497 et seq. Coniugium an inter infideles fiat, 504, 505 et seq. Que illud irritum faciant, 520.
    Cor hominis inhabitat Deus dupliciter, 621. Cor sursum uel deorsum habere quid sit, 716. Corpora et spiritus quomodo mutentur, 221, 222. Quomodo locales, 224. Corpora humana qualia post resurrectionem sint futura, 1178. Corpora terrena quomodo in celo manebunt, 606. Ubi erunt quando mundus ardebit, 609. Corpus suum an mortale, an immortale Christus in cena tradiderit, 462 et seq. Utrum Iude per buccellam datum, 464. Corpus Christi non diuiditur, sed species; manet in particulis singulis totum, et in diuersis locis unum et idem est, 469. Nec patitur quidquam indignum licet speciebus inferantur multa, 470. Post sumptionem quid fiat de eo, 470 et seq.
     Cortine ante sanctuaria, 474.
    Creationis ordo, et uniuscuiusque diei formatio, 19 et seq. Creatio hominis quomodo ad imaginem et similitudinem Dei, an totius Trinitatis, 91.
    Creator ostenditur eternus per rationalem creaturam, 824 et seq. Idem per rerum quadruplicem motum, 826. Unus et immutabilis est, 826 et seqq
    Creaturarum magnitudo et pulchritudo, 813 et seq.
    Cura pro mortuis agenda, 593 et seq.
    Cursus desiderii nostri, 17.
    Custodia uite inferioris gemina, 269. Custodia rerum communium in claustris 905.

D
    Decimas offerre homo a Deo doctus et instructus, 344.
    Dedicatio ecclesie, que in ea uisibiliter agantur, eorum mystica significatio, 439, 440 et seq.
    Deus cur septima die requieuerit, 20 et seq. Deus, quia genuit Deum, an se an alium genuerit, 60. Deus cur per temporum interualla opera sua ad completionem perduxerit, 188. Deus utrum per sex dies sine interuallo operatus fuerit, siue alio quolibet modo, 199. Deus quare non dicitur uidisse opus secunde diei, quod bonum esset, 201. Deus qualiter ab initio sit agnitus; quod nec totus sciri, nec totus ignorari possit; quibus modis eius cognitio ad hominem uenerit, 217. Deus quod unus sit et trinus, 218, 220, 224. Immutabilis, 220. Deus essentialiter est et uere est in omni creatura, loco, tempore et quomodo, 223. Deus non uult mala, quamuis uelit ut mala sint, 239. Deus nichil precipit pro commodo suo, sed pro commodo illius cui precipit; non tamen bonum uniuersitatis impedire habet, licet illud alicui bonum non sit, 243 et seq. Dei beneplacitum aliquando ad rem, aliquando ad actum rei, 244. Deus cur homo factus, 310. Deus quare obscure locutus sit, 668 et seq. Quare cum paucis et raro, 670, 671 et seq. Deus ubi fuit quando preter eum nichil fuit: et quare creaturam fecit si bonum eius per eam auctum non est, 721 et seq.
    Diabolus quare in forma serpentis tentauit primos parentes, quare prius ad Euam uenit, quare ab interrogatione exorsus, 287 et seq. Diabolus quare nunc ligetur, quare in nouissimo soluetur, 597, 598. Diabolus monachis insidiatur per uarias delectationes, 1021, 1022. Quomodo blanditur ut decipiat, 1023 et seq. Promittit ut peruertat, 1028 et seq. Insidiatur ut rapiat, 1030 et seq.
    Diaconi, uel sextus officii spiritualis gradus, 426, 427.
    Dies tres lucis inuisibilis que sint, 835, 836. Quomodo in nobis mystice compleri debeant, 837 et seq.
    Differentia inter dona et uirtutes que sit, 114 et seq. Differentie inter sacramenta uetera et noua, seu legis et gratie, 343 et seq. et 345. Differentie rerum tres, 745 et seq.
    Dilectio proximi; utrum debeamus omnes equaliter diligere, 125. Dilectio Dei quid sit, utrum omnes equaliter diligat, 126. Dilectio omnis Dei utrum caritas nominanda sit, 545 et seqq. Dilectio temporalium et eternorum, 953 et seq
    Diligendi Deum mensura, 535. Idem et proximum, 536, 537 et seq.
    Discenda que sint a principio, 183. Discere uolenti necessaria, scilicet humilitas, memoria, meditatio, et cetera, 877 et seqq.
    Disciplina quid sit, et quantum ualeat, 935. Quod sit seruanda in habitu, et hoc quinque modis, 936 et seqq.
    Disserendi ratio, 764.
    Diuinitas utrum ab humanitate separata fuerit in morte Christi, 78 et seq.
    Diuitis domus uana affluentia, et eiusdem pericula et casus, 707.
    Diuortii coniugalis cause que sint, 168.
    Domus Dei ubi et a quo edificata, et ea, ex quibus est edificanda, sunt cuique repertu facillima, 663, 664 et seq.
    Dormitorium anime quid sit, 1101 et seqq.

E
    Ecclesia quid sit, 416. Eius duo parietes, clerici et laici, 417.
    Ecclesiastica administratio in quibus sit, 418. Quomodo terrena possideat. 419 et seq.
    Elementa mundi quatuor, et humores quatuor corporis, necnon et anni tempora quatuor ad animam applicata, 1184 et seq. Elementorum commistio, 1192 et seq.
    Episcopi, archiepiscopi, summus pontifex, et alia que sunt in clero officia, 430, 431.
    Etymologie librorum et aliorum ad lectionem sacram pertinentium, 787 et seq.
    Eucaristie sacramentum quid, eius diuerse in ueteri  Testamento figure, 39. Quod in ea sint tria consideranda, 140. Eius forma, 140 et seq. Circa eam uarii errores, 141, 142. Eucaristia quare consecretur et sumatur sub duabus speciebus, 142 et seq. Et quod sumatur a bonis et malis, 143. Eucaristie fractio, 144. In speciebus fracte partes quid significent, 145. Eucaristie sacramenti excellentia et institutio, 461. Eucaristia figura est et res, 465. In ea tria sunt, 466. Quare sub speciebus panis et uini fiat, 467. Qualis intelligenda est in ea mutatio panis et uini, 468. Quid diuidatur, 469. Tres particule in quas franguntur species panis, quid significent, 468.
    Exempla sanctorum imitanda. 932 et seq.
    Exorcismus et ipsum sequentia in baptismo, 456, 457.
    Exorciste, uel tertius officii spiritualis gradus, 424.
    Exorcizare et catechizare quid sit, 138.

F
    Fides, spes et caritas que sint, 35 et seq. Fides que sit, quas partes habeat, 43. An sit uirtus, 45. Fides in duobus constat: scilicet mysterium diuinitatis et sacramentum Incarnationis, 47, 48 et seq. Fides et de ea septem inquirenda; quid sit fides, 327, 328 et seq. In quibus constet, 331. Eius incrementum, 332. Que ad eam pertineant, 333 et seq. An secundum mutationes temporum mutata sit, 335 et seq. Quid sit quo nichil minus fides uera habere potuit, 339 et seq. Denique fidei sacramentum et uirtus, 341 et seqq. Fides et que illam comitantur uirtutes, 1004. Fides Christiana corde tenenda et ore confitenda, 1014.
    Filius quare potius missus quam Pater et Spiritus sanctus, 371 et seq. Quomodo solus carnem susceperit, 373 et seqq.
    Firmamentum quando, de qua materia, et quale factum fuerit, 200.
    Fornicatio spiritualis que sit, 169.
    Fortitudo et eius comites, 1003.
    Fratrum correctio inter monachos, 901, et seq. Fratrum recipiendorum in unam domum legitimus numerus, 1052. Fratres quid possint possidere, 1053.

G
    Gehenne tormenta que sint, et eorum qualitas, 587, 588 et seq.
    Gestus quid sit, et que in eo seruanda disciplina, 938 et seqq.
    Gloria uana et eius comites, 999.
    Gradus consanguinitatis, 510. Quare in matrimonio consonguinitas usque ad sextum gradum custoditur, 511. Quomodo sint computandi, 512. Qui gradus cognationis in libris institutionum imperalium, 513. Ex sanctorum et pontificum decretis, 515 et seq.
    Gratia quam habuit Adam ante peccatum, an per eam potuit stare an non; utrum prescius fuerit sui casus, 98, 99 et seq. Gratia que per Christum datur, et Spiritus a capite in membra diffusus, 415.
    Gula et eius comitatus, 1001.

H
    Habitus monachi exterior et interior, quid sit, 896 et seqq. Habitus et uestium numerus, 1056.
    Historia, allegoria, tropologia que sint in Scriptura sacra, 184. Historia et libri in ea legendi, 799, 800 et seqq.
    Homo cur nouissime factus fuerit, 20. Hominem in paradisum collocans quibus preceptis informauerit Deus, 23 et seq. Homo an mortalis, an immortalis ante peccatum, 24. Quomodo preuaricatus fuerit, 24, 25. Homo, nisi per gratiam Dei, liberari non potest, 27. Homo qua iustitia liberatus fuerit, 29 et seq. Hominum tria genera, 32. Homo cur extra paradisum creatus, eius ante peccatum status, 94, 95. Homo causa mundi, et hominis causa Deus, 205, 206. Hominum cur ex anima et corpore fecerit Deus, 263. Qualiter est ad imaginem Dei factus, 264. Hominis duo bona, 267 et seq. Hominis status tres, 269. Eius ante peccatum scientia, 270. Hominis ante peccatum uirtus, 273, 274. Homo primus qualis creatura fuerit secundum corpus, 275. Si non peccasset, quandiu hic uixisset, eius alimentum, et studium, 276. Homo si non peccasset, quales filios genuisset; an iustos; an iniustos an paterne iustitie heredes; an statura et scientia perfectos, 277, 278, 279. Hominis primi institutio, 280, 281. In quo loco fuerit positus, 282 et seq. Homo in paradisum positus, non in eo creatus, cur unus primum creatus fuerit, 284. Homo quomodo sit ad penitentiam dispositus; eius causa aduersus Deum et diabolum, 307, 308 et seq. Hominum respectu arce tres species, 674 et seqq. Homo in quo sit Deo similis, 747. Homo sit in omnibus circumspectus, 934. Homo microcosmus, id est minor mundus, maiori mundo comparatus, 1183 et seq.
     Hospitum domus, et quod mens sapientis debet esse hospitalis, 1091 et seq.
    Humilitas quomodo discipline principium, 773, 774 et seq. Humilitas et eius comites, 1002.

I
    Ignis gehenne corporeus animas etiam cruciabit, ad aliquid lucebit, 589. Sic creatus est ut nutrimento non egeat, 590.
    Ignorantia quomodo sit uitium, et unde nascatur, 302.
    Incarnationis fides, uel de Incarnatione quid credendum, 70 et seq.
    Imago Dei expressior est in creatura rationali, et uestigium Trinitatis inuenitur in ea, 225. Et etiam in corporea creatura, 230.
    Indumenta sacra sub ueteri-Testamento quot et que fuerint, 433 et seq. Indumenta sacra noui sacerdotii quot et que sint, 437 et seq.
    Informitas rerum qualis fuerit, et quandiu mundus per manserit in illa, 190 et seq.
    Inuidia et que eam comitantur uitia, 1000
    Ira et eius comitatus, 1000.

I
    Ieiunium et oratio monasticorum, 890 et seq.
    Ierusalem ciuitas magna, 1131. Quod sit in Iudea historice, 1132. Item moraliter in confessione, 1132. Ierusalem et Iudeam destruentes, 1133 et seq. Defendentes, 1136 et seqq. Ierusalem mystice et allegorice, 1140. Tropologice, 1141 et seqq. Ierusalem celestis et pax eius, 1159. Et quod dicitur esse in Iudea sicut mystica et moralis, 1160, 1161. Ierusalem celestis porte et earum sere, 1162, 1163. Eiusdem uici, 1164. Platee, 1165.
    Iude et fratrum eius gesta, et quid mystice et moraliter significent, 1156, 1157, et seqq.
    Iudicia quatuor que sint, 31. Iudiciorum discretio, 309 et seq.
    Iustitia potestatis et equitatis, patiens et cogens, 310, 311. Iustitia quod sit uia ad Deum, et quomodo iusti in ea currant, 973. Iustitia et eius comitatus, 1003.
    Iustorum uite quinque gradus, 797.

L
    Latrie et dulie discretio, 10.
    Lectores, uel secundus officii spiritualis gradus, 424. Lectorum Scripture sacre tria genera, 798.
    Legendi ordo et modus, 771, 772.
    Legis scribende preparatio, et eius sacramenta, 351.
    Liber uite et que in eo habentur, 1170 et seqq.
    Liberum arbitrium quid sit, quale ante peccatum fuerit, qualiter per peccatum depressum, 101 et seq. Quod ad futurum tantum se habeat; et de ipsius statu quadruplici, 102, 103 et seq. Liberum arbitrium Angelorum in prima conditione, liberum arbitrium quid sit, 255. Quod spectet ad futurum et ad contingens tantum, 256. Liberum arbitrium hominis, 265.
    Librorum sacrorum numerus et ordo, 185 et seq., 778. Eorum auctores, 779. Eorum interpretes, 780 et seq. Eorum ratio, 782 et seq.
    Lignum uite et scientie, 283.
    Loca ubi anime cruciantur que sint, 586 et seq. Loca quinque quantum ad bonum et malum differentia, 306 et seq.
    Locutionis disciplina, et primo quid sit loquendum, 943. Cui loquendum, 944. Ubi loquendum, 946. Quando loquendum, 946 Quomodo loquendum, 948.
    Logice ortus, 749 et seq., 763.
    Longeui ubi esse desideremus, 13.
    Luciferi ante lapsum excellentia et post lapsum pena, 83, 84.
    Lux quare prima, qualis et ubi facta fuerit, 193 et seq. Quid de illa factum fuerit post creatum solem; an de ipsa sol substantialiter factus fuerit, 198 et seq.
    Luxurie et eius comites, 1002.

M
    Magica et eius partes diuerse, 810 et seqq.
    Mansionum arce mystice trium inscriptiones, 692 et seqq.
    Maria in consensu coniugali non mutauit uirginitatis propositum, 857 et seqq. Maria quomodo sterilitatis maledictionem cum proposito uirginitatis uitauerit, 868 et seq. Maria non de uiro, sed de Spiritu sancto peperit Christum, 870 et seq. Sine dolore et sine uirginitatis detrimento, 872.
    Materia prima ubi et qualis fuerit, 18. Materia an priusquam forma facta fuerit, 187 et seq. Utrum aliquando sine forma esse potuerit, 189.
    Mathematica quid sit, et eius definitio, 753.
     Matrimonium utrum sine consensu contrahi possit, 873 et seqq.
    Mechanice ortus, 745. Eius diuisio in septem scientias, 760 et seqq.
    Medicina uel curatio duplex, anime scilicet et corporis, 1183.
    Medicus et signa nouem quibus bonum aut malum portendere possit, 1195 et seqq.
    Meditatio et memoria que sint, 772 et seq. Meditatio quid sit, 993. Eius tria genera, scilicet in creaturis, in scripturis et in moribus, 993, 994 et seqq.
    Mens humana quomodo fiat latronum spelunca, negotiationis domus, et meretricis prostibulum, 1032 et seq.
    Mense disciplina in habitu et gestu, 949. In cibo, utpote quid comedendum, 950. Quantum comedendum, 951. Quomodo comedendum, 951 et seq.
    Mensura boni inferioris et superioris, 293.
    Mercatorum labores uani, 706.
    Milites Dei, milites diaboli qui sint, 33.
    Missa quid sit, quando instituta, et sic uocari cepta, 472.
    Muliebris commercii et carnalis coniugii detestatio per sacras Scripturas, 1206 et seq.
    Mulier prima, cur facta, et facta ex latere, 22 et seq Mulier quomodo a serpente tentata fuerit, 25. Mulieris prime formatio, an coste aliquid fuerit additum, et quomodo ex ea factura fuerit, 92, 93. Mulier cur de uiro facta, et ex latere, 284.
    Mundus ubi, unde et quomodo factus est, 17. Mundus iste cur penitentie locus dictus, 28. Mundos esse duos, uisibilem scilicet et inuisibilem, 672, 673. Mundi huius uanitas uel mutabilitas, 711, 712. Nos prouocat ad amorem eternorum, 713 et seqq. Mundus superlunaris et sublunaris, 746.
    Murus Ierusalem quid sit mystice et moraliter, 1143 et seq. Murus celestis Ierusalem quomodo sit ex lapide iaspide, 1162.
    Musica triplex, 756.
    Mutatio secundum quantitatem aut qualitatem Deo competere nequit, 829, 830.

N
    Natura quid sit, 748.
    Nauigantium spes uana, 705.
    Neophyti et catechumeni qui sint, et quare sic dicti, 454, 455 et seq.
    Nomen Dei in uanum assumere, quid sit, 11. Nominum in Trinitate discretio, 52 et seq. Et diuersa acceptio, 56 et seq. Nominum iterum in Trinitate discretio, 226.
    Nuptiarum utilitas et bona, et earum molestie et uanitates, 708, 709. Nuptie secunde an sint licite, 172. Nuptie carnales presertim religioni deditis uitande, 1203 et seqq. Nuptie spirituales et earum fercula, ornamenta, ministri et consummatio, 1216 et seqq.

O
    Obedientia, omnis uirtutis initium, 9. Obedientia monachorum, 919 et seqq.
    Olei sancti tria genera, Chrismatis excellentia, 577.
    Omnia uisibilia et inuisibilia an simul creata fuerint, 189.
    Omnipotentia Dei que sit, et in quo constet, 67, 68 et seq
    Opera sex dierum et ea concernentia, 89, 90. Opera Dei duplicia, scilicet conditionis et reparationis, 667 et seq. Opera Dei aliter electi, aliter reprobi pensant, 672. Opera triplicia, scilicet Dei, nature et artificis, 747. Operandi modi sex, 285, 286. Operum uel factorum tria genera, 39. Operum Dei sacramentum, 193 et seq. Operum tria genera, 347 et seq. Opus spirituale, et quod, quemadmodum fratres, post capitulum exeunt ad laborem, sic animus debet exire a contemplatione celestium ad meditationem sanctarum Scripturarum, 1094 et seqq.
    Orandi modus, orandi Deum occasionem et rationem nobis prebent nostre miserie et diuine misericordie, 977 et seqq. Orandi feruens affectus quantum sit Deo gratus, 984.
    Orationis tres species et tria genera, 979 et seq.
    Oratorium anime quid sit, 1107 et seqq.
    Ordinandorum etas, quales sint eligendi uel non, 432.
    Ordinationes quando et quomodo faciende, 431.
    Ordinatorum mutatio qua ratione fieri possit, 433.
    Ordines sacri quomodo in monachis, 422. Eorum septem gradus, 423. Ordo et dispositio cogitationum nostrarum ad construendam Dei domum, 665 et seqq. Ordo librorum sacrorum, 805. Et de eorum littera, sensu, sententia, 807 et seqq. Ordo preceptorum Decalogi, 14 et seq. Ordo rerum in primis, secundis et tertiis, 246.
     Originale peccatum, quot modis dicatur, et quod fuit primo homini actuale quod nobis est originale, 297, 298. Quid sit, et quo modo in posteros transeat, 299, 300. Originalis peccati mala, 289.
    Ornamenta regia, 422.
    Ostiarii, uel primus officii spiritualis gradus, 423.
    Ostium arce mystice quid sit, 697. Exeundi modi quatuor, 698.

P
    Palmarum rami benedicti, 473.
    Parentes quomodo in Deo honorandi, 12 et seq.
    Paruuli an sine baptismo saluentur, 132. Paruulus in domo patris sui, eiusdem studia, exercitamenta, 718. Imago hominis religiosi in domo Dei, 719.
    Passio Christi quid ad nos, 310.
    Patrini, et parentes spirituales, 458. Patrinorum responsio in cuius persona fiat, 136.
    Pax uera et pax falsa, 1102.
    Peccata patrum utrum omnia transeant ad filios, 304 et seq. Peccata semel penitenti dimissa, an amplius imputentur, 570, 571 et seqq. Peccatum originale quid sit, et quomodo commissum, 25 et seq. Eius pena, 27. Peccatum Ade, 96. Utrum uoluntas illud precesserit, an maius sit quam Eue, 97, 98. Peccatum Ade cur posteris imputetur, 105. Peccatum originale quid sit, 106. Originale cur dictum, 107, 108 et seq. Peccatum actuale quid sit, 110. In generali, 111. Que sit illius natura, 112. Qui sint eius modi, 113 et seq. Peccatum quomodo per carnem ad animam transeat, 301.
    Perfecta tria, scilicet potestas, sapientia et uoluntas Dei, perficientia omnia, 208.
    Personarum discretio in Deitate una, 376, 377 et seqq. Personarum Trinitatis distinctio, 51 et seq. Persone Trinitatis quomodo cequales, 54 et seq.
    Philosophia quod sit sapientie studium, 742, 743. Que res ad eam pertineant, 744 et seq.
    Phlegma et phlegmatici, et ex eo orta infirmitas, 1185 et seq.
    Pisces et aues de una materia facti, quare in una sede dispositi non fuerint, 150.
    Platee Ierusalem que sint, item mystice et moraliter, 1150, 1151 et seq.
    Penitentes in extremis tantum, 559 et seq.
    Penitentia quid sit, 149 et seq. Penitentia solemnis quid. Cur non iteretur, 150. Penitentia et eius fructus, 554 et seq. Eam in hac uita non complentes, 555 et seq. Utrum iterari possit, 556 et seqq. Penitentie sacramentum, tria in eo consideranda, scilicet compunctio, confessio, satisfactio, 146 et seq. Solutio a peccato quando fiat, an in contritione preuia, an per impositionem manuum, 147.
    Porte Ierusalem et earum sere et uectes, mystice et moraliter que sint, 1145, 1146 et seqq.
    Postulatio et insinuatio que sint, 980.
    Potentia, sapientia et benignitas Dei a quibus emanent omnia, 811 et seqq.
    Potestas Dei dupliciter consideranda, et utroque modo Deum esse omnipotentem, 214 et seq. Potestas cur Patri, sapientia Filio, bnoitas Spiritui sancto tribuatur, 227, 228. Potestas Dei an uoluntas eius maior, 839, 840. Potestas Ecclesie terrena, 419. Quot modis in ea determinetur iustitia, 420. Potestas spiritualis et eius corona, 421.
    Practice ortus, 745. Eius diuisio, 759.
    Precepta tria prioris tabule, 9. Idem, 120 et seq. Precepta septem secunde tabule, 12. Idem, 122, 123 et seq. Precepta nature et discipline, 268. Precepta legis immobilia, prime tabule tria, 352 et seqq. Secunde tabule septem, 355, 356 et seqq. Precepta mobilia et superaddita, 360 et seq. Preceptorum Dei ordo, 359 et seq.
    Predestinatio diuina quid sit, 213 et seq.
    Prelatus sapiens sit et diligens, 1057.
    Prescientia Dei et predestinatio que sint, 61, 62 et seq.
    Pratellum in medio claustri celestis, et lignum uite in medio eius, 1172 et seqq.
    Presbyteri, uel septimus officii spiritualis gradus, 428, 429.
    Principium et unum a quo facta sunt omnia, 187.
    Prior in claustro celesti qui precessit ad labores et deducit ad requiem, Dominus noster iehsu Christus, 1181 et seq.
    Proprietates quibus distinguuntur Trinitatis persone, an sint ipse persone, 58 et seqq.
    Prouidentia Dei duplex, in suis et alienis, 213.
    Prudentia et comitatus eius, 1002.
    Purgatorie pene in hac uita quales sint, et quales post eam, 590, 591 et seq.

 Q
    Querena in scientiis studium, 776.
    Quales se debeant exhibere per doctrinam proficere uolentes, 931 et seq.
    Quaternarius anime, 753. Corporis, 754 et seq.
    Quatuor anni tempora, 701. Eorum proprietates, 702.

R
    Refectio utriusque hominis in claustro, 893, 894 et seq.
    Refectorium spirituale et tres mense in eo ponende, 1097 et seqq.
    Religio quomodo sit pauperi abundans, 1033. Mediocri sufficiens, 1034. Diuiti tolerabilis, 1035. Infirmis larga, 1037. Delicatis compatiens, 1038. Fortioribus moderata, 1040. Penitentibus misericors, 1043. Peruersis seuera, 1045. Bonis optima, 1048.
    Religioni quatuor insunt diligenter consideranda, 1049 et seq.
    Reparationem hominis tria respicientia, 305. Reparationis humane que sint opera, 677, 678 et seqq.
    Rerum tria genera; scilicet necessaria, noxia, media, 268 et seq. Rerum motus omnifarius, 818 et seq. Figure, 819. uarii colores, 820. Qualitates sensibiles, 821. Utilitas quadruplex, 821, 822.
    Resurrectio corporum, qualiter et qualia resurgent, 601 et seq. Abortiui et monstra utrum resurgent, et qualia, 602. Resurrectionis modus, 603. Infantes an in ea statura resurgent que mortui sunt, 604. An omnes in eadem statura, 605. An reprobi cum uitiis, 605.

S
    Sabbata quatuor; obseruare diem sabbati quid sit, 11 et seq.
    Sacerdotes, qui homines sunt, an possint dimittere peccata, 564, 565 et seqq.
    Sacra et non sacramenta, 476 et seq.
    Sacramenta et sacra minora, de iis que ad exercitationem sunt instituta, et quod omnia sanctificantur per uerbum Dei, 471 et seq. Sacramenta in generali; quid sit sacramentum; quare instituta, et in quibus constant, 117, 118 et seq. Sacramenta legalia quare data; quibus; quando; ubi; 120. Sacramenta legis naturalis que sint, et qua ratione sacramenta uocentur, 37. Sacramenta priora cur per subsecuta mutata fuerint, 345 et seqq. Sacramenta que in factis constant, 475. Que in uerbis, 475 et seq. Sacramenta quid sint, quot modis, 33, 34. Sacramenta qua ratione, quo tempore instituta, 312, 313 et seq. Sacramentorum in lege tria genera, 362 et seq. Sacramentorum institutio, quatuor in ea consideranda, 317. 1o Quid sit sacramentum, 317, 318; 2o quare instituta, 319, 320; 3o eorum materia, 326; 4o genera, 327. Sacramentum baptismi quid sit. 129. Sacramentum fidei quid, 36 et seq.
    Sanguis et sanguinei, 1187 et seq.
    Scalarum arce mystice descriptio moralis, 695, 696 et seq.
    Scholasticorum studia quam sint in plerisque uana, 709, 710.
    Scientia Dei et prescientia an rebus necessitatem inferant, 211 et seq. An mutaretur si rerum mutarentur euentus, 213 et seq. Scientiarum acquirendarum institutio, 741.
    Scriptura sacra quomodo ad correctionem morum legenda, 794 et seqq. Scripture diuine intelligentia triplex, 790 et seq. Septem eius regule, 791 et seqq. Scripture diuine materia; scilicet opus conditionis et opus restaurationis, 183. Scripture que sint authentice, 786. Que apocryphe, 787. Scripturarum duo genera que sint, 768 et seq.
    Scrutinium ad scientiam conducens, 776 et seq.
    Silentia tria; primum in angelis ante lapsum; secundum in homine ante casum; tertium futurum in celo post resurrectionem generalem, 1175 et seq. Silentium claustri celestis, 1174.
    Similitudo Dei in rationali creatura perfectior est quam foris, 211.
    Simonia quid sit, unde dicta, eius auctores, 477, 478 et seqq.
    Spes et caritas que sint, et earum definitio, 43 et seq. Spes et eius comitatus, 1004.
    Spiritus creatus utrum sit localis, 50. Spiritus sancti dona septem que sint, 114 et seq. Spiritus sanctus an ingenitus dici possit, 53.
     Status futuri seculi quis erit, 609 et seq.
    Subdiaconi, uel quintus officii spiritualis gradus, 425 et seq.
    Substantia dilectionis et caritatis, 15.
    Superbia et que eam comitantur uitia, 999.
    Synodi quatuor principales, 785 et seq.

T
    Temperantia et que illam comitantur uirtutes, 1004.
    Templum Ierusalem destruentes qui sint, et qui mundantes et renouantes illud moraliter, 1153, 1154 et seq. Templum Salomonis quando fundatum, 1116. Ubi fundatum, 1118. Eius tres dimensiones, 1118 et seq. Eiusdem fenestre et parietes, 1121. Ornatus uarii, scilicet in celaturis et torno, 1122. In Cherubim et palmis, 1123. In pauimento, atrio et ceteris, 1124 et seqq. Templum Salomonis quid sit moraliter, 1113. Eius artifices, 1114. Operarii, 1115 et seq.
    Temporum dispositio uaria, 816 et seq. Temporum tria genera, 32.
    Tentationum cause quatuor omnibus, presertim monachis, uitande, 1025 et seq. Tentationum duo genera, 290.
    Theorice ortus, 745. Eius diuisio, 759.
    Timor et amor; timor quid sit, 527. Quatuor timores, 528.
    Tonsura ecclesiastica, 422.
    Trinitas diuina per animam rationalem quodam modo ostenditur, 51, 831.
    Tristitia et eius comites, 1000 et seq.

U
    Unctio infirmorum quando et a quo fuerit instituta, 577. An iterari possit, 578. Item, 153, 154.
    Unio populi fidelis, 347 et seq. Unio uerbi, anime et carnis, 393, 394 et seq.
    Uniuntur per hominem uerbo unitum omnes qui sunt membra illius, 412.
    Uxor an relinqui possit propter Deum, 1013. Uxor iam ducta qualiter sit habenda, aut si displicuerit an sit repudianda, 1215 et seq.

u
    uanitas mundi et rerum transeuntium usus, 703 et seqq  391
    CAP. IX.---De unione uerbi, anime et carnis. 393
    CAP. X.---De separatione anime et carnis in Christo. 399
    CAP. XI.---Quod Christus, separata anima a carne, et persona fuit, et Deus et homo. 401
    CAP. XII.---Quod per hominem uerbo unitum Deo uniuntur omnes qui membra sunt illius. 412
    CAP. XIII.---Quod Christus secundum humanitatem in celo est secundum diuinitatem ubique. 413

PARS SECUNDA.---De unitate Ecclesie.
    CAP. I.---De gratia que per Christum datur, et Spiritu a capite in membra diffuso. 415
    CAP. II.---De Ecclesia, quid sit Ecclesia. 416
    CAP. III.---De duobus parietibus Ecclesie, clericis et laicis. 417
    CAP. Iu.---Duas esse uitas; et secundum duas uitas, duos populos; et in duobus populis duas potestates; et in utraque diuersos gradus et ordines dignitatum; unam inferiorem, alteram superiorem. 417
    CAP. u.---Quod omnis administratio ecclesiastica constat in tribus, hoc est in ordinibus, in sacramentis, in preceptis. 418
    CAP. uI.---De potestate terrena. 419
    CAP. uII.---Quomodo Ecclesia terrena possideat. 419
    CAP. uIII.---Quot modis in seculari potestate determinanda est iustitia. 420
    CAP. IX.---De ornamentis regiis. 422

PARS TERTIA.---De ecclesiasticis ordinibus.
    CAP. I.---De potestate spirituali et eius corone. 421
    CAP. II.---De clericis. 421
    CAP. III.---De tonsura ecclesiastica. 422
    CAP. Iu.---Quomodo ordines sacri in monachis sint. 422
    CAP. u.---De septem gradibus sacris. 423
    CAP. uI.---De ostiariis. 423
    CAP. uII.---De lectoribus. 424
    CAP. uIII.---De exorcistis. 424
    CAP. IX.---De acolythis. 425
    CAP. X.---De subdiaconis. 425
    CAP. XI.---De diaconis. 426
    CAP. XII.---De presbyteris. 428
    CAP. XIII.---De episcopis. 430
    CAP. XIu.---De archiepiscopis. 430
    CAP. Xu.---De summo pontifice. 430
    CAP. XuI.---De ceteris officiis que sunt in clero. 431
    CAP. XuII.---De archidiaconis. 431
    CAP. XuIII.---De primicerio. 431
    CAP. XIX.---De thesaurario. 431
    CAP. XX.---Quando et quomodo ordinationes sint faciende. 431
    CAP. XXI.---Qua etate ordinandi sunt qui ordinantur. 432
    CAP. XXII.---Quod sine certo titulo ordinandi non sunt sacerdotes. 432
    CAP. XXIII.---Quales sunt eligendi ad sacros ordines et quales non. 432
    CAP. XXIu.---Qua ratione mutatio possit fieri ordinandorum. 433

PARS QUARTA.---De indumentis sacris.
    CAP. I.---Quot et que sunt indumenta sacra. 433
    CAP. II.---De tunica byssina. 433
    CAP. III.---De zona. 434
    CAP. Iu.---De feminalibus lineis. 434
    CAP. u.---De interiori tunica. 435
    CAP. uI.---De superhumerali. 435
    CAP. uII.---De rationali quod Grece logion dicitur. 436
    CAP. uIII.---De mitra que cydaris dicitur uel tiara, et de lamina aurea. 436
    CAP. IX.---De indumentis noui sacerdotii. 437
    CAP. X.---De stola uel orario. 437
    CAP. XI.---De planeta uel casula. 437
    CAP. XII.---De mappa uel manipula. 437
    CAP. XIII.---De dalmatica. 437
    CAP. XIu.---De sandaliis et caligis byssinis siue lineis. 438
    CAP. Xu.---De baculo episcopi et annulo. 438
    CAP. XuI.---De pallio archiepiscopi. 438
    CAP. XuII.---De uasis sacris. 438

PARS QUINTA.---De dedicatione ecclesie.
    CAP. I.---De dedicatione ecclesie. 439
    CAP. II.---De his que uisibiliter aguntur in ea. 439
    CAP. III.---Quod sit mysterium supradictorum. 441

PARS SEXTA.---De sacramento baptismi.
    CAP. I.---Quare sit primum, et que de eo inquirenda. 441
     CAP. II.---Quid sit baptismus, et de nomine Dei in quo fit baptismus, et de fide et uerbo sanctificante. 443
    CAP. III.---Quare institutum sit sacramentum baptismi. 447
    CAP. Iu.---Quando institutum sit sacramentum baptismi. 449
    CAP. u.---Quando homines obligari ceperunt precepto percipiendi baptismi. 450
    CAP. uI.---Quid distet inter baptismum Ioannis et Christi; et de forma baptismi Ioannis et Christi. 451
    CAP. uII.---Utrum, post datum preceptum baptismi, aliquis saluari possit, nisi actualiter percepto sacramento baptismi. 452
    CAP. uIII.---De sacramentis neophytorum. 454
    CAP. IX.---De catechizatione. 455
    CAP. X.---De exorcismo. 456
    CAP. XI.---De his que post exorcizationem sequuntur in baptismo. 457
    CAP. XII.---De patrinis. 458
    CAP. XIII.---De rebaptizatione. 458
    CAP. XIu.---Quare in sola aqua baptismus celebratur. 460
    CAP. Xu.---De forma baptismatis. 460

PARS SEPTIMA.---De confirmatione.
    CAP. I.---De chrismate et eius usu. 459
    CAP. II.---Quod impositio manus per solos pontifices celebratur. 459
    CAP. III.---De eo quod Syluester papa instituit ut presbyter baptizatum chrismate in uertice liniat. 460
    CAP. Iu.---Utrum maius sacramentum sit impositio manus an baptismus. 461
    CAP. u.---Quod non debeat iterari manus impositio sicut nec baptismus, et quod a ieiunis celebranda sit. 461
    CAP. uI.---Quanto tempore debeant esse sub disciplina chrismatis qui manus impositionem acceperunt. 462

PARS OCTAuA.---De sacramento corporis et sanguinis Christi.
    CAP. I.---De eius excellentia. 461
    CAP. II.---Quando institutum sit sacramentum corporis et sanguinis Christi. 461
    CAP. III.---Utrum mortale an immortale corpus suum in cena Christus discipulis tradidit. 462
    CAP. Iu.---Utrum corpus Christi fuit quod Iudas per intinctam buccellam accepit. 464
    CAP. u.---Quod agnus paschalis figura corporis Christi fuit. 465
    CAP. uI.---Quod sacramentum altaris et figura est quantum ad panis et uini speciem; et res est quantum ad corporis Christi ueritatem. 465
    CAP. uII.---Tria esse in sacramento altaris: panis et uini speciem, corporis Christi ueritatem, gratiam spiritualem. 466
    CAP. uIII.---Quare in specie panis et uini Christus sacramentum corporis sui et sanguinis instituit. 467
    CAP. IX.---Qualis intelligenda est mutatio panis et uini in corpus Christi. 468
    CAP. X.---Quid significant tres portiones ille que de corpore Christi in sacramento altaris fiunt. 468
    CAP. XI.---Quod corpus Christi, quando diuidi uidetur, secundum solam speciem diuiditur, secundum se autem integrum manet, sic in singulis partibus totum, sicut in diuersis locis unum et idem ipsum est. 469
    CAP. XII.---Quod ea, que in corpore Christi indigna uidentur, secundum speciem solam fiunt. 470
    CAP. XIII.---Quid fiat de corpore Christi et corporali presentia eius post sumptionem sacramenti. 470
    CAP. XIu.---Quod celebratio consecrationis corporis Christi missa uocatur, et quando missa et a quo instituta est, et unde missa dicatur. 472

PARS NONA.---De minoribus sacramentis.
    CAP. I.---De sacramentis que ad exercitationem instituta sunt, et quod omnia sanctificantur per uerbum Dei. 471
    CAP. II.---De aqua aspersionis que cum sale benedicitur. 473
    CAP. III.---De susceptione cineris. 473
    CAP. Iu.---De ramis palmarum et de frondibus benedicendis. 473
    CAP. u.---De cereo qui benedicitur in sancto sabbato, et de agnis qui benedicuntur in pascha. 474
    CAP. uI.---De signis quorum sonitu fideles in unum conuocantur. 474
    CAP. uII.---De cortinis. 474
    CAP. uIII.---De aliis sacramentis que in factis constant. 475
    CAP. IX.---De his sacramentis que uerbis constant. 475
     CAP. X.---De sacris et non sacramentis. 476

PARS DECIMA.---De simonia.
    CAP. I.---Unde dicitur, et quid est simonia. 477
    CAP. II.---De auctoribus simonie. 477
    CAP. III.---De iis qui spiritualia uendunt aut emunt. 477
    CAP. Iu.---De iis qui corporalia in Ecclesia comparando cum eis et in eis spiritualia emunt. 479
    CAP. u.---De eo quod sola corporalia uenduntur. 480

PARS UNDECIMA.---De sacramento coniugii.
    CAP. I.---De excellentia huius sacramenti, et que in eo consideranda. 479
    CAP. II.---De origine coniugii. 481
    CAP. III.---De duplici institutione coniugii, et de causa institutionis duplici. 481
    CAP. Iu.---Quid sit coniugium et qui illud legitime contrahere possint, et quis consensus sit legitimus. 483
    CAP. u.---Quando coniugium esse incipiat. 485
    CAP. uI.---De iis qui occulte nubunt, uel postquam nupserint, contra coniugium aliqua uerenda faciunt. 488
    CAP. uII.---Quod tria sunt bona que coniugium comitantur, scilicet fides, spes prolis, sacramentum. 494
    CAP. uIII.---Utrum hec bona inseparabilia sint coniugio an non. 494
    CAP. IX.---De iis qui in coniugio incontinenter uiuunt, et plus explende libidini, quam generande proli, inseruiunt. 496
    CAP. X.---Qua ratione antiqui simul plures habuerunt uxores. 496
    CAP. XI.---Utrum coniugium dicendum est quod aliquando dissolui potest. 497
    CAP. XII.---De his qui putant etiam inter illegitimas quascunque personas consensum ad inuicem habitum coniugium facere. 499
    CAP. XIII.---De coniugio infidelium. 504
    CAP. XIu.---De consanguinitate et gradibus consanguinitatis. 510
    CAP. Xu.---De affinitate. 516
    CAP. XuI.---De spirituali germanitate. 517
    CAP. XuII.---Quid distet inter cognationum siue consanguinitatem et affinitatem, et spiritualem germanitatem. 518
    CAP. XuIII.---Utrum dolus, qui suppositio dicitur, coniugium dissoluat. 520
    CAP. XIX.---Utrum conditio seruilis, si nesciatur, postea coniugium dissoluat. 520

PARS DUODECIMA.---De uotis.
    CAP. I.---De uotis, an sint diuersa. 519
    CAP. II.---De quinque modis quibus mens agenda tractat. 520
    CAP. III.---Quid sit uotum, et quid uouere. 521
    CAP. Iu.---Que uota tenenda non sunt. 521
    CAP. u.---Quod uotum nullam commutationem admittat. 522
    CAP. uI.---Que uota commutationem patiuntur. 523

PARS DECIMA TERTIA.---De uitiis et uirtutibus.
    CAP. I.---De uitiis et uirtutibus, et operibus malis. 525
    CAP. II.---De uirtutibus et operibus bonis. 526
    CAP. III.---De timore et amore. 527
    CAP. Iu.---Quid sit timor. 527
    CAP. u.---De quatuor timoribus. 528
    CAP. uI.---De caritate. 528
    CAP. uII.---Quare non sunt tria precepta caritatis. 531
    CAP. uIII.---Quod pure et gratis amat qui Deum propter se amat. 534
    CAP. IX.---De mensura diligendi Deum. 535
    CAP. X.---De mensura diligendi proximum. 536
    CAP. XI.---Utrum caritas semel habita amittatur. 539
    CAP. XII.---Utrum omnis dilectio Dei caritas sit nominanda. 545

PARS DECIMA QUARTA.---De confessione et penitentia, et remissione peccatorum.
    CAP. I.---De confessione et precepto eius. 549
    CAP. II.---De penitentia et fructu penitentie. 554
    CAP. III.---De iis qui in hac uita penitentiam non complent. 556
    CAP. Iu.---Utrum iterari possit penitentia. 556
    CAP. u.---De iis qui in extremis penitent. 559
    CAP. uI.---Quod sola bona uoluntas sufficit, si facultas operandi non datur. 560
    CAP. uII.---Quod homo opus iudicet; Deus uoluntatem pensat. 564
    CAP. uIII.---De remissione peccatorum; et an sacerdotes, qui homines sunt, possunt dimittere peccata. 564
    CAP. IX.---De eo utrum peccata redeant postquam semel dimissa fuerint. 570

 PARS DECIMA QUINTA.---De unctione infirmorum.
    CAP. I.---De tribus generibus olei, et excellentia chrismatis. 577
    CAP. II.---Quando et a quo instituta est unctio infirmorum. 577
    CAP. III.---Utrum iterari possit hoc sacramentum. 578

PARS SEXTA DECIMA.---De fine hominis.
    CAP. I.---Quod ii qui in Domino moriuntur etiam cum paruo merito beati erunt. 579
    CAP. II.---De exitu animarum. 580
    CAP. III.---De penis animarum. 584
    CAP. Iu.---De locis penarum. 586
    CAP. u.---De qualitate tormentorum gehennalium. 587
    CAP. uI.---De cura pro mortuis habenda. 593
    CAP. uII.---Quibus prosit post mortem, uel quomodo, quod pro illis fit. 594
    CAP. uIII.---De exsequiis. 595
    CAP. IX.---De sacrificio pro defunctis. 595
    CAP. X.---Quibus prosit. 595
    CAP. XI.---Utrum anime sciunt que in hoc seculo geruntur. 596

PARS SEPTIMA DECIMA.---De fine seculi.
    CAP. I.---De tempore aduentus Christi in nouissimo. 597
    CAP. II.---De ultima tribulatione. 597
    CAP. III.---Quare modo diabolus ligatur. 597
    CAP. Iu.---Quare in nouissimo soluetur. 598
    CAP. u.---Quanto tempore erit ultima tribulatio. 598
    CAP. uI.---De aduentu Elie et Henoch. 598
    CAP. uII.---De qualitate persone iudicis. 598
    CAP. uIII.---De celeritate iudicii. 600
    CAP. IX.---De eodem. 600
    CAP. X.---De eodem. 600
    CAP. XI.---De ordine resurgendi. 600
    CAP. XII.---Quomodo intelligendum est quod scriptum est: uiuos et mortuos iudicabit. 601
    CAP. XIII.---De resurrectione corporum qualiter aut qualia resurgent. 601
    CAP. XIu.---De abortiuis et monstris utrum resurgent et qualia. 602
    CAP. Xu.---De modo resurrectionis. 603
    CAP. XuI.---Exemplum supradictorum. 604
    CAP. XuII.---Quod sanctorum corpora sine uitio resurgent, et incorruptibilia. 604
    CAP. XuIII.---Quod infantes non in ea statura resurgent qua mortui sunt. 604
    CAP. XIX.---Quod omnes in eadem statura resurgent quam in perfecta uel iuuenili etate scilicet habuerunt uel habituri fuerunt. 605
    CAP. XX.---Utrum reprobi cum uitiis surgent. 605
    CAP. XXI.---Quomodo terrena corpora in celo manebunt. 606
    CAP. XXII.---Quale sit futurum iudicium. 607
    CAP. XXIII.---Quod Deus conscientia nostra teste utetur ad iudicandum nos. 607
    CAP. XXIu.---Qualiter Deus in presenti iudicet. 607
    CAP. XXu.---De eodem. 608
    CAP. XXuI.---De eodem. 608
    CAP. XXuII.---De eodem. 608
    CAP. XXuIII.---Ubi erunt corporaliter sancti quando mundus ardebit. 609

PARS OCTAuA DECIMA.---De statu futuri seculi.
    CAP. I.---De innouatione mundi. 609
    CAP. II.---Quid proderit eterna pena malorum bonis. 609
    CAP. III.---Quod boni malos uidebunt, non mali bonos, et de secunda morte. 609
    CAP. Iu.---Quod mali idcirco semper uiuent, ut semper moriantur. 609
    CAP. u.---Quod ignis eternus non equaliter cruciabit omnes. 610
    CAP. uI.---De eodem. 610
    CAP. uII.---De eodem. 610
    CAP. uIII.---Quomodo iustum sit ut pro temporali culpa eterna pena reddatur. 610
    CAP. IX.---De eodem. 611
    CAP. X.---De eodem. 611
    CAP. XI.---Quomodo diabolus nunc cruciatur, et quomodo in futuro cruciabitur. 611
    CAP. XII.---De eodem. 612
    CAP. XIII.---Quod post damnationem reproborum sancti plenius cognoscent gratiam Dei. 612
    CAP. XIu.---Quod, damnatis malis, sancti in uitam eternam intrabunt. 612
    CAP. Xu.---Quomodo iusti tunc non compatientur malis. 612
    CAP. XuI.---De uisione Dei. 613
     CAP. XuII.---Quid distet inter uidere et credere. 614
    CAP. XuIII.---De uisione corporali et spirituali in futuro. 616
    CAP. XIX.---Utrum uolubiles erunt ibi cogitationes nostre. 616
    CAP. XX.---Qualis et quanta erit felicitas et beatitudo futura. 616
    CAP. XXI.---In tribus constare beatitudinem ueram. 617

DE ARCA Ne MORALI.
    Prologus. 618

LIBER PRIMUS.
    CAP. I.---Que sit differentia inter amorem Dei et amorem mundi, et qualiter possimus ad amorem Dei pertingere, et domus eius ac mansio effici. 619
    CAP. II.---Quod duobus modis inhabitet Deus cor hominis, et quod multis nominibus dicatur inhabitatio Dei, et inhabitator Deus, et quod arca sit exemplar edificii spiritualis. 621
    CAP. III.---De forma et quantitate arce secundum litteram. 626
    CAP. Iu.---De arca Ecclesie, seu Ecclesia. 629

LIBER SECUNDUS.
    CAP. I.---De arca sapientie. 635
    CAP. II.---De ostio, et fenestra huius arce. 636
    CAP. III.---De quatuor modis exeundi per actionem. 637
    CAP. Iu.---De quatuor modis exeundi per contemplationem. 637
    CAP. u.---Quomodo ramus oliue deportetur ad arcam sapientie. 639
    CAP. uI.---De tribus mansionibus arce sapientie, siue intellectualis. 639
    CAP. uII.---De columna in medio arce huius erecta. 640
    CAP. uIII.---De diuersitate arcam ascendentium. 640
    CAP. IX.---De ligno uite, et libro uite in columna. 642
    CAP. X.---De duobus que sunt in ligno, et de libro et ligno uite. 643
    CAP. XI.---De diuersis libris, et quis liber uite dicatur. 643
    CAP. XII.---De tribus libris. 643
    CAP. XIII.---De tribus uerbis. 644
    CAP. XIu.---De tribus lignis uite. 644
    CAP. Xu.---De tribus libris uite. 644
    CAP. XuI.---De tribus uerbis. 645
    CAP. XuII.---De tribus paradisis, et comparatione trium lignorum que sunt in eis. 646
    CAP. XuIII.---De arbore sapientie et uero ligno uite, eiusque incrementis et profectu. 646

LIBER TERTIUS.
    CAP. I.---De seminatione arboris sapientie per timorem. 647
    CAP. II.---De rigatione arboris sapientie per gratiam. 648
    CAP. III.---De putrefactione arboris sapientie per dolorem. 648
    CAP. Iu.---De radicatione arboris sapientie per fidem. 649
    CAP. u.---De germinatione arboris sapientie per deuotionem. 651
    CAP. uI.---De ortu arboris sapientie per compunctionem. 651
    CAP. uII.---De incremento arboris sapientie per desiderium. 654
    CAP. uIII.---De roboratione arboris sapientie per caritatem. 654
    CAP. IX.---De uirore arboris sapientie per spem. 655
    CAP. X.---Quomodo frondescat arbor sapientie per circumspectionem. 655
    CAP. XI.---Quomodo floreat arbor sapientie per disciplinam. 661
    CAP. XII.---Quomodo fructificet per uirtutem. 661
    CAP. XIII.---Quomodo per patientiam, et perseuerantiam maturescat. 661
    CAP. XIu.---Quomodo per mortem carpatur. 661
    CAP. Xu.---Quomodo per contemplationem cibat. 662

LIBER QUARTUS.
    CAP. I.---Ubi et ex quo edificata domus Dei. 663
    CAP. II.---De ordine et dispositione cogitationum nostrarum, que finite non sunt, ut ex eis construatur domus Dei. 665
    CAP. III.---De duobus operibus Dei, id est conditionis et restaurationis, in quibus exercendus est animus, ne a mundo distrahatur. 667
    CAP. Iu.---Quare in abdito, et obscure locutus sit Deus. 668
     CAP. u.---Quare cum paucis et raro loquatur, et locutus sit Deus. 670
    CAP. uI.---Quod aliter pensant electi opera Dei, et aliter reprobi. 672
    CAP. uII.---Duos esse mundos, uisibilem et inuisibilem. 672
    CAP. uIII.---De tribus speciebus hominum respectu arce. 674
    CAP. IX.---Que sunt opera restaurationis humane. 677

DE ARCA Ne MYSTICA.
    CAP. I.---De arce descriptione per crucis figuram, et agnum in centro eius stantem, et cetera. 681
    CAP. II.---De columne in arce medio erecte significatione mystica, de tignorum super eam erectione, de mansionibus inter quadraturas tignis infixas designatis, de columne supradicte positione, et de omnium horum mysterio. 684
    CAP. III.---De zona que per medium fundum secundum longitudinem a fine usque ad finem arce porrigitur, quomodo Ecclesiam figuret. 685
    CAP. Iu.---De quadratura in fronte arce designante quatuor mundi partes per litteras nominis Adam scriptionem nominum suorum inchoantes, et de patriarcharum stemmatibus per nominum ipsorum descriptionem ab Adam usque ad Christum; et deinde de Noui Testamenti principibus, et subsecutis sanctis secundum dispositionem et diuisionem arce, et secundum mundi etates. 686
    CAP. u.---Iterum de trina arce diuisione secundum longitudinem qua significantur homines legis naturalis, scripte et gratie. 688
    CAP. uI.---De trina arce secundum latitudinem diuisione, qua supradicti homines significantur, et de trabibus ibidem positis. 691
    CAP. uII.---De inscriptionibus trium mansionum arce, et de distinctione eiusdem, que secundum altitudinem est, et de duodecim scalis quibus ad eas ascenditur. 692
    CAP. uIII.---De supradictis scalis moralis repetitio. 695
    CAP. IX.---Ascensiones ad uirtutes a frigore orientis. 696
    CAP. X.---Ascensiones a calore et frigore orientis. 697
    CAP. XI.---De ostio arce. 697
    CAP. XII.---Exeundi per cogitationem modi quatuor. 698
    CAP. XIII.---De sex mansiunculis arce ad litteram. 698
    CAP. XIu.---De mansionibus quadraginta duobus. 700
    CAP. Xu.---De proprietate quatuor temporum anni, et conclusione operis. 701

DE uANITATE MUNDI.


ERUDITIONIS DIDASCALICAE LIBRI SEPTEM.


LIBER PRIMUS.
    CAP. I.---Duo esse precipua, quibus ad scientiam quisque instruitur. 741
    CAP. II.---De origine artium, et anime perfectione. 741
    CAP. III.---Quod studium sapientie philosophia sit. 742
    CAP. Iu.---Triplicem esse uim anime, et solum hominem ratione preditum. 743
    CAP. u.---Que res ad philosophiam pertineant. 744
    CAP. uI.---De ortu theorice, practice, mechanice. 745
    CAP. uII.---De tribus rerum differentiis. 745
    CAP. uIII.---De mundo superlunari et sublunari. 746
    CAP. IX.---In quo homo similis sit Deo. 747
    CAP. X.---De triplicibus operibus. 747
    CAP. XI.---Quid sit natura. 748
    CAP. XII.---De ortu logice. 749
    CAP. XIII.---Epilogus supradictorum. 750

LIBER SECUNDUS.
    CAP. I.---De discretione artium. 751
    CAP. II.---In quas partes diuidatur philosophia. 752
    CAP. III.---De theologia. 752
    CAP. Iu.---De mathematica. 753
    CAP. u.---De quaternario anime. 753
    CAP. uI.---De quaternario corporis. 754
    CAP. uII.---De quadriuio. 755
    CAP. uIII.---De arithmetica 755
    CAP. IX.---De musica. 755
    CAP. X.---De geometria. 755
    CAP. XI.---De astronomia. 756
    CAP. XII.---De arithmetica. 756
    CAP. XIII.---De musica triplici. 756
    CAP. XIu.---De geometria 757
    CAP. Xu.---De astronomia. 757
    CAP. XuI.---Definitio quadriuii. 757
     CAP. XuII.---De physica. 757
    CAP. XuIII.---Quid sit proprium uniuscuiusque artis. 758
    CAP. XIX.---Collatio supradictorum, et diuisio theorice. 759
    CAP. XX.---Diuisio practice. 759
    CAP. XXI.---Diuisio mechanice in septem scientias. 760
    CAP. XXII.---De lanificio. 760
    CAP. XXIII.---De armatura et fabrili 760
    CAP. XXIu.---De nauigatione. 761
    CAP. XXu.---De agricultura. 761
    CAP. XXuI.---De uenatione. 761
    CAP. XXuII.---De medicina. 762
    CAP. XXuIII.---De theatrica scientia. 762
    CAP. XXIX.---De logica que est quarta pars philosophie; et de grammatica. 763
    CAP. XXX.---De grammatice diuisione. 763
    CAP. XXXI.---De ratione disserendi. 764

LIBER TERTIUS.
    CAP. I.---De disciplina et eius diuisione. 765
    CAP. II.---De auctoribus artium. 765
    CAP. III.---Que artes precipue legende sint. 768
    CAP. Iu.---De duobus generibus scripturarum. 768
    CAP. u.---De artium coherentia. 769
    CAP. uI.---Unicuique arti quid sit tribuendum. 769
    CAP. uII.---Quid sit necessarium studentibus. 770
    CAP. uIII.---De ingenio et memoria, que duo pertinent ad naturam. 770
    CAP. IX.---De ordine legendi. 771
    CAP. X.---De modo legendi. 772
    CAP. XI.---De meditatione. 772
    CAP. XII.---De memoria. 772
    CAP. XIII.---De disciplina. 773
    CAP. XIu.---De humilitate. 773
    CAP. Xu.---De studio querendi. 775
    CAP. XuI.---De quatuor reliquis preceptis. 776
    CAP. XuII.---De quiete. 776
    CAP. XuIII.---De scrutinio. 776
    CAP. XIX.---De parcitate. 777
    CAP. XX.---De exsilio. 778

LIBER QUARTUS.
    CAP. I.---De studio diuinarum Scripturarum. 777
    CAP. II.---De ordine et numero librorum. 778
    CAP. III.---De auctoribus diuinorum librorum. 779
    CAP. Iu.---De bibliotheca. 780
    CAP. u.---De interpretibus. 780
    CAP. uI.---De auctoribus Noui Testamenti. 781
    CAP. uII.---Cetera esse apocrypha, et quid sit apocryphum. 781
    CAP. uIII.---Ratio diuinorum librorum. 782
    CAP. IX.---De Nouo Testamento. 784
    CAP. X.---De canonibus Euangeliorum. 784
    CAP. XI.---De canonibus conciliorum. 785
    CAP. XII.---Quatuor esse principales synodos. 785
    CAP. XIII.---Qui bibliothecas fecerunt. 786
    CAP. XIu.---Que Scripture sunt authentice. 786
    CAP. Xu.---Que sint apocryphe. 787
    CAP. XuI.---Quedam etymologie dictionum ad lectionem pertinentium. 788

LIBER QUINTUS.
    CAP. I.---De quibusdam sacre Scripture proprietatibus premonitio. 789
    CAP. II.---De triplici intelligentia. 789
    CAP. III.---Quod res etiam significent in diuina Scriptura. 790
    CAP. Iu.---De septem regulis. 791
    CAP. u.---Quid studium impediat. 793
    CAP. uI.---Quid sit fructus diuine lectionis. 794
    CAP. uII.---Quomodo legenda sit Scriptura diuina ad correctionem morum. 794
    CAP. uIII.---Lectionem esse incipientium, opus perfectorum, et quid monacho competat. 796
    CAP. IX.---De quinque gradibus quibus exercetur uita iustorum. 797
    CAP. X.---De tribus generibus legentium seu lectorum. 798

LIBER SEXTUS.
    CAP. I.---Quomodo legenda sit Scriptura sacra a querentibus scientiam in ea. 799
    CAP. II.---De ordine qui est in disciplinis. 799
    CAP. III.---De historia et libris in ea legendis. 799
    CAP. Iu.---De allegoria. 802
    CAP. u.---De tropologia et moralitate. 805
    CAP. uI.---De ordine librorum. 805
    CAP. uII.---De ordine narrationis. 806
    CAP. uIII.---De ordine expositionis. 806
    CAP. IX.---De littera. 807
     CAP. X.---De sensu. 807
    CAP. XI.---De sententia. 808
    CAP. XII.---De modo legendi. 809
    CAP. XIII.---De meditatione cur nunc sit pretermittendum. 809
    CAP. XIu.---Definitio trium remediorum philosophiam concernentium contra totidem mala, et de altera philosophie diuisione. 809
    CAP. Xu.---De magica et partibus eius. 810

LIBER SEPTIMUS.
    CAP. I.---De tribus inuisibilibus Dei, a quibus emanant omnia, que sunt potentia, sapientia, benignitas. 811
    CAP. II.---De immensitate diuine potentie quam perspicimus ex creaturarum multitudine. 813
    CAP. III.---De creaturarum magnitudine. 813
    CAP. Iu.---De earumdem pulchritudine in quatuor. 813
    CAP. u.---De situ et dispositione rerum in loco. 816
    CAP. uI.---De dispositione temporum. 816
    CAP. uII.---De ordine qui in unaquaque re consideratur ex dispositione partium. 817
    CAP. uIII.---De omnifario rerum motu. 818
    CAP. IX.---De specie figurisque rerum. 819
    CAP. X.---De iis que quia rara, miranda sunt. 819
    CAP. XI.---De iis que, quia pulchra, mirabilia sunt. 820
    CAP. XII.---De rerum uariis coloribus. 820
    CAP. XIII.---De sensibilibus rerum qualitatibus. 821
    CAP. XIu.---De utilitate rerum quadruplici. 821
    CAP. Xu.---De tribus similibus et quanta sit diuini opificii supra humanum excellentia. 822
    CAP. XuI.---Quod inter tria inuisibilia Dei, sapientia sit prima inuestiganda. 823
    CAP. XuII.---Quomodo per rationalem creaturam ostenditur rerum Creator esse eternus. 824
    CAP. XuIII.---Ex motu rerum quadruplici Creatoris quoque eternitatem comprobari. 826
    CAP. XIX.---Quod rerum Creator unus est et immutabilis. 826
    CAP. XX.---Mutationem secundum quantitatem aut qualitatem Deo competere non posse. 829
    CAP. XXI.---Ex anima rationali diuinam ostendi posse Trinitatem. 831
    CAP. XXII.---Quod in diuinis Pater suam sapientiam propter eam ipsam diligit. 832
    CAP. XXIII.---In summa Trinitate mutuam esse dilectionem. 833
    CAP. XXIu.---Summi Patris ad homines ut Filium suum audiant exhortatio, et per eam antedictorum probatio. 833
    CAP. XXu.---Quod ordo conditionis et cognitionis rerum e diuerso se habeant. 835
    CAP. XXuI.---De tribus diebus inuisibilis lucis. 835
    CAP. XXuII.---Quod dicti dies mystici prius in genere humano completi sint, et in nobis compleri debeant, et quomodo. 837

DE POTESTATE ET uOLUNTATE DEI.
    Utrum potestas in Deo sit maior uoluntate, et [.....]ice uersa. 839

DE QUATUOR uOLUNTATIBUS IN CHRISTO.
    Quatuor in Christo uoluntates, et que sint. 841

DE SAPIENTIA ANIMAE CHRISTI.
    Prefatio. 845
    Anima Christi utrum equalem cum diuinitate scientiam habuerit. 847

DE B. MARIAE uIRGINITATE.
    Prologus. 857
    CAP. I.---Quod Maria in consensu coniugali uirginitatis propositum non mutauit. 857
    CAP. II.---Quod sacrosancta et perpetua uirgo Maria non de uiro, sed de Spiritu sancto concepit, quem et peperit Altissimi Patris unigenitum, Christum Deum et hominem. 870
    CAP. III.---Quod sine dolore et sine uirginitatis detrimento Maria Christum peperit. 872
    CAP. Iu.---Questio, utrum probabile sit matrimonium sine consensu coitus contrahi posse. 873

DE MODO DICENDI ET MEDITANDI.
    Admonitio. 875
    De modo dicendi et meditandi. 877

OPERUM PARS TERTIA.---OPUSCULA MYSTICA.


EXPOSITIO IN REGULAM B. AUGUSTINI.
    CAP. I.---De caritate Dei et proximi. De unitate cordium, et communitate rerum. 881
    CAP. II.---De humilitate. 887
     CAP. III.---De oratione et ieiunio. 890
    CAP. Iu.---De refectione utriusque hominis. 893
    CAP. u.---De infirmis procurandis. 895
    CAP. uI.---De habitu exteriori et interiori. 896
    CAP. uII.---De correctione fratrum. 901
    CAP. uIII.---De custodia rerum communium. 905
    CAP. IX.---De munditia uestium et corporum. 908
    CAP. X.---De uenia postulanda et offensa remittenda. 913
    CAP. XI.---De obedientia. 919
    CAP. XII.---De iugi meditatione regule. 923

DE INSTITUTIONE NOuITIORUM.
    Prologus.---De tribus ad beatitudinem perducentibus que sunt scientia, disciplina, bonitas. 925
    CAP. I.---Quibus modis inueniatur recte uiuendi scientia. 927
    CAP. II.---Quid in omni actu agendum. 927
    CAP. III.---Quid in singulis locis agendum. 927
    CAP. Iu.---Quid singulis temporibus agendum. 927
    CAP. u.---Quid erga singulas personas agendum. 928
    CAP. uI.---Quales se debeant exhibere qui per doctrinam proficere uolunt. 931
    CAP. uII.---De exemplis sanctorum imitandis. 932
    CAP. uIII.---De iis que in sacris Scripturis sunt attendenda. 933
    CAP. IX.---Quomodo in omnibus operibus suis debeat homo esse circumspectus. 934
    CAP. X.---Quid sit disciplina, et quantum ualeat. 935
    CAP. XI.---De disciplina seruanda in habitu. 936
    CAP. XII.---De disciplina seruanda in gestu. 938
    CAP. XIII.---De disciplina in locutione seruanda, et primo quid loquendum. 943
    CAP. XIu.---Cui loquendum. 944
    CAP. Xu.---Ubi loquendum. 946
    CAP. XuI.---Quando loquendum et quando tacendum. 946
    CAP. XuII.---Quomodo loquendum sit 948
    CAP. XuIII.---De disciplina in mensa seruanda, et primo in habitu et gestu. 949
    CAP. XIX.---De triplici obseruatione discipline in cibo, et primo quid comedendum. 950
    CAP. XX.---Secundo, quantum comedendum. 950
    CAP. XXI.---Tertio, quomodo comedendum. 951

SOLILOQUIUM DE ARRHA ANIMAE.
    Prologus. 951
    Soliloquium. 951

DE LAUDE CHARITATIS.
    Prologus. 969
    Laus caritatis. 971

DE MODO ORANDI.
    Prologus. 977
    CAP. I.---Quod ex proprie miserie et diuine misericordie consideratione ad orandum Deum incitari debemus. 977
    CAP. II.---De tribus speciebus orationis et generibus supplicationis. 979
    CAP. III.---Quid postulatio et quid insinuatio. 980
    CAP. Iu.---Cur orantes legimus interdum ea in quibus nullius petitionis exprimuntur uerba. 981
    CAP. u.---Tribus potissimum modis orantium affectus in Deum excitari. 983
    CAP. uI.---Quantum gratus sit Deo feruens orantis affectus. 984
    CAP. uII.---De diuersis affectuum modis, et quibus psalmis quisque adaptetur. 985
    CAP. uIII.---Quod in eodem psalmo sepius ab uno affectu in alium fiat transitus. 986

DE AMORE SPONSI AD SPONSAM.
    Explanatio. 987

OPUSCULUM AUREUM DE MEDITANDO.
    Artificium meditandi. 993

DE FRUCTIBUS CARNIS ET SPIRITUS.
    Prologus. 997
    CAP. I.---De tribus uirtutibus theologicis, et quatuor cardinalibus ex humilitate nascentibus. 997
    CAP. II.---De parium inter se et cum imparibus collatione, ut uirtutum cum uirtutibus, uitiorum cum uitiis ac uirtutum cum uitiis. 998
    CAP. III.---De superbia et eius comitibus. 999
    CAP. Iu.---De uana gloria et comitibus eius. 999
    CAP. u.---De inuidia et comitibus eius. 1000
    CAP. uI.---De ira et eius comitatu. 1000
    CAP. uII.---De tristitia seu acedia et comitatu eius. 1000
    CAP. uIII.---De auaritia et comitatu eius. 1001
    CAP. IX.---De ingluuie uentris seu gula, et comitatu eius. 1001
     CAP. X.---De luxuria et eius comitatu. 1002
    CAP. XI.---De humilitate et eius comitibus. 1002
    CAP. XII.---De prudentia et comitatu eius. 1002
    CAP. XIII.---De iustitia et eius comitatu. 1003
    CAP. XIu.---De fortitudine et comitibus ipsius. 1003
    CAP. Xu.---De temperantia et eius comitibus. 1003
    CAP. XuI.---De fide et comitibus eius 1004
    CAP. XuII.---De spe et eius comitibus. 1004
    CAP. XuIII.---De caritate et comitatu eius 1004
    CAP. XIX.---De dilectione et eius ratione duplici. 1005

OPERUM PARS QUARTA.---EPISTOLAE.
    EPIST. I.---Ad Ranulphum de Mauriaco.---Quod caritas nunquam excidit. 1011
    EPIST. II.---Ad'eumdem.---De solutione quatuor questionum per Ranulphum de Mauriaco propositarum. 1011
    EPIST. III.---Ad Ioannem Hispalensem archiepiscopum.---Quod non solum corde tenenda, sed et ore confitenda fides christiana. 1014

APPENDIX AD HUGONIS OPERA DOGMATICA. DE CLAUSTRO ANIMAE auctore Hugone de Folieto. LIBER PRIMUS.
    Prologus. 1017
    CAP. I.---Quod incipientibus edificare querendus sit locus fundamenti. 1019
    CAP. II.---Qualiter per delectationem temporalium diabolus minari non desinat. 1021
    CAP. III.---Quomodo blanditur diabolus ut decipiat. 1023
    CAP. Iu.---De quatuor causis tentationum, que omni homini fugiende sunt, et maxime renuntiantibus huic seculo. 1025
    CAP. u.---Quomodo promittit diabolus ut peruertat. 1028
    CAP. uI.---De curru elationis. 1029
    CAP. uII.---Quomodo insidiatur diabolus ut rapiat. 1030
    CAP. uIII.---Quomodo mens fiat spelunca latronum et domus negotiationis, et meretricis prostibulum. 1032
    CAP. IX.---Quod abundans pauperi sit religio. 1033
    CAP. X.---Quod sufficiens sit mediocri religio. 1034
    CAP. XI.---Quod tolerabilis sit diuiti religio. 1035
    CAP. XII.---Quod larga sit infirmis religio. 1037
    CAP. XIII.---Quod compatiens sit delicatis religio. 1038
    CAP. XIu.---Quod moderata sit religio fortioribus. 1040
    CAP. Xu.---Quod penitentibus sit misericors religio. 1043
    CAP. XuI.---Quod religio sit peruersis seuera. 1045
    CAP. XuII.---Quod sit bonis optima religio. 1048
    CAP. XuIII.---Quatuor sunt in religione diligenter notanda. 1049

LIBER SECUNDUS.
    Prologus. 1051
    CAP. I.---De edificatione claustri materialis. 1051
    CAP. II.---De numero fratrum recipiendorum. 1052
    CAP. III.---De temperantia et compassione erga fratres habendis. 1052
    CAP. Iu.---Ut edificatio fratrum extra cohabitationem secularium fiat, et sit modesta. 1053
    CAP. u.---Que fratribus possidere liceat. 1053
    CAP. uI.---Quod tria sint in cibis consideranda. 1054
    CAP. uII.---De numero ferculorum. 1055
    CAP. uIII.---De habitu et numero uestium. 1056
    CAP. IX.---De iis qui uagi et otiosi fratribus laborantibus detrahunt. 1056
    CAP. X.---Ut prelatus sit sapiens; non negligens. 1057
    CAP. XI.---Quod duodecim sunt abusiones in claustro. 1058
    CAP. XII.---De prelatis negligentibus. Abusio prima. 1058
    CAP. XIII.---De discipulo inobediente. Abusio secunda. 1061
    CAP. XIu.---De iuuene otioso. Abusio tertia. 1062
    CAP. Xu.---De sene obstinato. Abusio quarta. 1064
    CAP. XuI.---De curiali monacho. Abusio quinta. 1067
    CAP. XuII.---De monacho causidico. Abusio sexta. 1069
    CAP. XuIII.---De habitu pretioso. Abusio septima. 1070
    CAP. XIX.---De cibo exquisito. Abusio octaua. 1072
    CAP. XX.---De rumore in claustro. Abusio nona. 1073
    CAP. XXI.---De lite in capitulo. Abusio decima. 1076
    CAP. XXII.---De dissolutione in choro. Abusio undecima. 1080
    CAP. XXIII.---De irreuerentia iuxta altare. Abusio duodecima. 1082

LIBER TERTIUS.
    Prologus. 1085
    CAP. I.---Quod claustrum anime contemplatio dicitur. 1087
    CAP. II.---De quatuor lateribus claustri. 1088
    CAP. III.---De quatuor ordinibus columnarum, et quod  ex contemptu sui duodecim columnarum ordo procedit. 1089
    CAP. Iu.---De basibus columnarum: quod tres in Scripturis basium species inueniuntur. 1090
    CAP. u.---De hospitum domo. Quod mens sapientis hospitalis esse debet. 1091
    CAP. uI.---De capitulo anime. Sicut fratres in capitulum conueniunt ut errata corrigant, sic ratio cogitationes conuocat. 1093
    CAP. uII.---De opere spiritali. Post capitula exeunt fratres ad laborem, sic et animus egreditur a contemplatione celestium ad meditationem Scripturarum. 1094
    CAP. uIII.---De refectorio anime. Quod in refectorio spirituali ponuntur tres mense, in quibus Christus ministrat. 1097
    CAP. IX.---De dormitorio anime. 1101
    CAP. X.---De oratorio anime. 1107
    CAP. XI.---De templo Salomonis. 1113
    CAP. XII.---De artificibus templi 1114
    CAP. XIII.---De operariis templi. 1114
    CAP. XIu.---De iis qui portant onera. 1115
    CAP. Xu.---De prepositis operum. 1116
    CAP. XuI.---Quando factum sit templum. 1116
    CAP. XuII.---Ubi fundatum sit templum. 1118
    CAP. XuIII.---De equinoctio, sub quo arcam testamenti sol in templo ter irradiabat. 1120
    CAP. XIX.---De fenestris templi. 1121
    CAP. XX.---De parietibus templi. 1121
    CAP. XXI.---De celaturis uariis, et torno. 1122
    CAP. XXII.---De cherubim et palmis et uariis picturis in parietibus templi. 1123
    CAP. XXIII.---De pauimento templi. 1124
    CAP. XXIu.---De atrio exteriori. 1126
    CAP. XXu.---De atrio interiori. 1126
    CAP. XXuI.---De mari fusili in templo. 1128
    CAP. XXuII.---De decem lateribus templi. 1129
    CAP. XXuIII.---De altari eneo in templo. 1129
    CAP. XXIX.---De altari aureo, et mensa aurea, et candelabris templi. 1129

LIBER QUARTUS.
    Prologus. 1129
    CAP. I.---De ciuitate magna Hierusalem. 1131
    CAP. II.---Quod Hierusalem sit in Iudea historice. 1132
    CAP. III.---Item de eadem moraliter. 1132
    CAP. Iu.---Quod multi sint, qui Iudeam et Hierusalem destruunt. 1133
    CAP. u.---De iis, qui defendunt Iudeam et Hierosolymam. 1136
    CAP. uI.---De Hierusalem mystice et allegorice. 1140
    CAP. uII.---De Hierusalem tropologice. 1141
    CAP. uIII.---De muro Hierusalem mystice et moraliter. 1143
    CAP. IX.---De portis Hierusalem moraliter. 1145
    CAP. X.---De portis Hierusalem ex uerbis Nehemie. 1145
    CAP. XI.---De seris portarum Hierusalem mystice et moraliter. 1146
    CAP. XII.---De uectibus portarum Hierusalem. 1147
    CAP. XIII.---De uicis Hierusalem. 1148
    CAP. XIu.---De plateis Hierusalem. 1150
    CAP. Xu.---De quatuor plateis Hierusalem moraliter. 1151
    CAP. XuI.---Item de quatuor plateis Hierusalem moraliter. 1152
    CAP. XuII.---De iis qui templum destruunt, et de iis qui templum mundant et renouant. 1153
    CAP. XuIII.---Quod Iudas ordinauit uiros, ut pugnarent aduersus eos qui erant in arce, donec sancta emundarent. 1156
    CAP. XIX.---De Iuda et fratribus eius. 1158
    CAP. XX.---De celesti Hierusalem. 1159
    CAP. XXI.---De pace que est in celesti Hierusalem. 1159
    CAP. XXII.---Quod Hierusalem celestis sicut mystica uel moralis esse dicitur in Iudea. 1160
    CAP. XXIII.---Quod murus celestis Hierusalem sit ex lapide iaspide. 1162
    CAP. XXIu.---De portis celestis Hierusalem. 1162
     CAP. XXu.---De seris portarum celestis Hierusalem. 1163
    CAP. XXuI.---De uicis celestis Hierusalem. 1164
    CAP. XXuII.---De plateis celestis Hierusalem. 1166
    CAP. XXuIII.---De longitudine, latitudine, et altitudine celestis Hierusalem. 1167
    CAP. XXIX.---De claustro celestis Hierusalem. 1167
    CAP. XXX.---De columnis claustri celestis Hierusalem. 1168
    CAP. XXXI.---De quadratura claustri celestis. 1168
    CAP. XXXII.---De ordine claustri celestis. 1169
    CAP. XXXIII.---De libro uite. 1170
    CAP. XXXIu.---De pratello quod est in medio claustri celestis. 1172
    CAP. XXXu.---De ligno uite quod est in medio celestis pratelli. 1173
    CAP. XXXuI.---De silentio celestis claustri. 1174
    CAP. XXXuII.---Quod angeli et anime sanctorum loquantur ad Deum. 1176
    CAP. XXXuIII.---Quod Deus ad sanctorum animas loquatur. 1177
    CAP. XXXIX.---Quod post resurrectionem hominibus loquatur Deus. 1178
    CAP. XL.---Qualia futura sint humana corpora post resurrectionem. 1178
    CAP. XLI.---In quibus locis sint anime iustorum ante resurrectionem. 1179
    CAP. XLII.---De summo abbate, id est Deo omnipotente. 1180
    CAP. XLIII.---De priore, qui precessit nos ad labores et deducit ad requiem. 1181

DE MEDICINA ANIMAE.
    Prologus.---De duplici curatione, seu medicina, anime uidelicet et corporis, de qua agetur in subsequenti opusculo. 1183
    CAP. I.---De homine qui microcosmus, id est minor mundus, dicitur. 1183
    CAP. II.---De quatuor elementis mundi. De quatuor humoribus corporis humani, et de quatuor anni temporibus ad animum uel animam applicatis. 1184
    CAP. III.---De phlegmate et phlegmaticis. 1185
    CAP. Iu.---De sanguine et sanguineis 1187
    CAP. u.---De cholera rubra et cholericis. 1188
    CAP. uI.---De cholera nigra, et melancholicis. 1190
    CAP. uII.---De commistione elementorum. 1192
    CAP. uIII.---De quatuor uirtutibus humane complexioni ministrantibus. 1194
    CAP. IX.---De medico et nouem modis signorum bonum uel malum portendentium. 1195
    CAP. X.---De primo modo in speciali. 1197
    CAP. XI.---De secundo modo. 1197
    CAP. XII.---De tertio modo. 1197
    CAP. XIII.---De quarto modo. 1197
    CAP. XIu.---De quinto modo. 1197
    CAP. Xu.---De sexto modo. 1197
    CAP. XuI.---De septimo modo. 1198
    CAP. XuII.---De octauo modo. 1198
    CAP. XuIII.---De nono modo. 1198
    CAP. XIX.---De dolore capitis. 1198
    CAP. XX.---De dolore uerticis. 1200
    CAP. XXI.---De capillis cadentibus. 1200
    CAP. XXII.---De dolore frontis. 1202

DE NUPTIIS.
    Prologus. 1201

LIBER PRIMUS.
    CAP. I.---De nuptiis carnalibus uitandis, suasoribus Theophrasto, atque aliis philosophis et oratoribus cum Latinis tum Grecis. 1203
    CAP. II.---Muliebris commercii et carnalis coniugii detestatio, adductis sacre Scripture testimoniis. 1206
    CAP. III.---Inuitatur amicus ad compunctionem cordis, et fontem lacrymarum, ut deuitet illecebras carnis. 1209

LIBER SECUNDUS.
    CAP. I.---De duplici uxore, et duplici uita. 1213
    CAP. II.---Qualiter uxor iam ducta sit habenda, aut si displicuerit repudianda. 1215
    CAP. III.---De nuptiis spiritualibus et earum ferculis, ornamentis, ministris ac consummatione. 1216

INDEX RERUM ANALYTICUS.




 FINIS TOMI CENTESIMI SEPTUAGESIMI SEXTI.

